<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>vedomi_a_svedomi_zena_cosiniho-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="vedomi_a_svedomi_zena_cosiniho-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">Otcova smrt</p>
			<p class="MLP_text_bez1radku ParaOverride-1">Doktor odjel a&#160;já opravdu nevím, jestli je třeba, abych vypsal taky život svého otce. Kdybych otce popisoval příliš podrobně, mohlo by to mít za následek, že by se kvůli mému uzdravení musel analyzovat nejdřív on, a&#160;to by znamenalo vzdát se celého podniku. Ale jdu statečně dál, protože vím, že kdyby otec potřeboval takovou kúru, byla by toho příčinou docela jiná nemoc než ta moje. Ať je to, jak chce, nebudu ztrácet čas a&#160;řeknu o&#160;něm jen to, co může přispět k&#160;oživení mých vlastních vzpomínek.</p>
			<p class="MLP_text ParaOverride-1">„14. 4. 1890 ve 4.30. Zemřel otec. P. C.“ Aby bylo jasno, ta dvě poslední písmena neznamenají žádnou chemickou značku ani fyzikální rovnici, ale <span class="MLP_znak_kurziva_11b">poslední cigaretu</span>. Tak zní záznam v&#160;jednom svazku Ostwaldovy pozitivní filozofie, nad kterou jsem strávil pln nadějí řadu hodin a&#160;kterou jsem nikdy nepochopil. Nikdo by tomu nevěřil, ale ten záznam, i&#160;když zní, tak jak zní, zachycuje jednu z&#160;nejdůležitějších událostí mého života.</p>
			<p class="MLP_text ParaOverride-1">Moje matka zemřela, ještě než mi bylo patnáct let. Složil jsem na její počest pár básniček, což se nikdy nevyrovná oplakávání, a&#160;k&#160;mému žalu se neustále družil pocit, že od této chvíle pro mne začíná vážný život plný práce. Už sám ten žal naznačoval jakýsi hlubší život. Kromě toho byla ta zlá rána zmírněna a&#160;zkonejšena mou tehdy ještě živou vírou. Matka žila dál, třebaže daleko ode mne, a&#160;mohla se dokonce radovat z&#160;úspěchů, na které jsem se připravoval. To bylo pohodlné, viďte! Vzpomínám si přesně na svůj tehdejší stav. Smrtí mé matky a&#160;blahodárným pohnutím, které to ve mně vyvolalo, se mělo ve mně všechno změnit k&#160;lepšímu.</p>
			<p class="MLP_text ParaOverride-1">Na rozdíl od toho smrt mého otce znamenala opravdu velikou katastrofu. Ráj už neexistoval a&#160;kromě toho já při své třicítce byl už hotový člověk. I&#160;já! Uvědomil jsem si poprvé, že nejdůležitější a&#160;nejrozhodnější část mého života leží už nenávratně za mnou. Můj žal nebyl jen sobecký, jak by se mohlo zdát podle toho, co říkám. Vůbec ne! Plakal jsem nad ním i&#160;nad sebou, ale nad sebou jen proto, že zemřel on. Do té doby jsem přecházel od cigarety k&#160;cigaretě a&#160;od fakulty k&#160;fakultě s&#160;nezničitelnou důvěrou ve své schopnosti. A&#160;mám dojem, že tato důvěra, která život tak oslazovala, by byla trvala snad až dodneška, kdyby nebyl otec zemřel. Jakmile zemřel, ztratil jsem v&#160;něm onen zítřek, do kterého bych mohl umisťovat svá předsevzetí.</p>
			<p class="MLP_text ParaOverride-1">Kdykoli na to myslím, pokaždé žasnu, jaká to byla zvláštní věc, že jsem to zoufalství nad sebou a&#160;nad svou budoucností poznal teprve při otcově smrti, a&#160;ne dřív. Je to všechno ještě živé a&#160;naprosto nepotřebuju snít, jak chtějí páni psychoanalytikové, abych si vzpomněl na svůj nesmírný žal a&#160;na všecky podrobnosti té hrozné rány. Pamatuju se na všechno, ale nerozumím z&#160;toho ničemu. Až do jeho smrti jsem pro otce nežil. Nevyvinul jsem žádné úsilí, abych se mu přiblížil, a&#160;pokud jsem měl možnost to udělat a&#160;nedotknout se ho při tom, pokaždé jsem se tomu vyhnul. Na univerzitě ho všichni znali pod přezdívkou <span class="MLP_znak_kurziva_11b">starý Silva otřes se</span>, kterou jsem mu dal. Musela přijít nemoc, aby mě k&#160;němu připoutala, nemoc a&#160;vzápětí smrt, protože ta nemoc byla krátká a&#160;lékař ho okamžitě prohlásil za beznadějný případ. Pokud jsem byl v&#160;Terstu, vídali jsme se jakž takž asi hodinu denně, víc ne. Nikdy jsme nebyli tak dlouho spolu, jako když jsem ho pak oplakával. Kdybych ho byl raději míň oplakával a&#160;víc se o&#160;něj staral! Nebyl bych teď tolik nemocný. Ale být s&#160;ním bylo obtížné taky proto, že jsme neměli intelektuálně nic společného. Když jsme se na sebe dívali, usmívali jsme se oba týmž útrpným úsměvem, u&#160;něho trpčím o&#160;to, že měl jako otec živé obavy o&#160;mou budoucnost; můj úsměv byl zase shovívavost sama, protože jsem si byl jist, že teď už jeho slabosti nebudou mít žádné důsledky, neboť jsem je zčásti přičítal jeho věku. Otec byl první, kdo nevěřil mé síle, a&#160;to podle mého soudu příliš brzy. A&#160;přitom mám podezření, i&#160;když to nemůžu podepřít žádným vědeckým přesvědčením, že mi nevěřil už jen proto, že mne zplodil on, a&#160;tato skutečnost, a&#160;to říkám s&#160;plnou vědeckou jistotou, zase zvyšovala moji nedůvěru k&#160;němu.</p>
			<p class="MLP_text ParaOverride-1">Otec měl přitom pověst obratného obchodníka, ale já věděl, že jeho podnikání řídí už po léta Olivi. V&#160;té neschopnosti dělat obchody jsme si byli podobní, ale to bylo také všechno, protože jinak musím říct, že z&#160;nás dvou jsem já představoval sílu a&#160;on slabost. Už to, co jsem zachytil v&#160;těchto sešitech, dokazuje, že ve mně je a&#160;vždy byla&#160;– a&#160;to je možná moje největší neštěstí&#160;– nezkrotná snaha o&#160;něco lepšího. Jinak se všecky ty moje sny o&#160;vyrovnanosti a&#160;síle vyložit nedají. Otec nic takového neznal. Žil naprosto spokojen s&#160;tím, co z&#160;něho svět udělal, a&#160;plným právem se domnívám, že nikdy nevyvinul úsilí se zlepšit. Kouříval celé dny a&#160;po matčině smrti i&#160;celé noci, když nespal. Dost taky pil, večer u&#160;jídla, jako <span class="MLP_znak_kurziva_11b">gentleman</span>, aby si byl jist, že okamžitě usne, jakmile položí hlavu na polštář. Ale kouření a&#160;pití byly podle něho dobrý lék.</p>
			<p class="MLP_text ParaOverride-1">Co se týče žen, dozvěděl jsem se od příbuzných, že matka měla několikrát proč žárlit. Dokonce se zdá, že ta mírná žena musela občas rázně zasáhnout, aby udržela manžela na uzdě. Otec matku miloval a&#160;ctil a&#160;nechal se jí vést, ale podle všeho se jí nikdy nepodařilo přimět ho, aby se přiznal, že ji někdy podváděl, a&#160;tak zemřela ve víře, že se mýlila. A&#160;přitom dobří příbuzní vypravují, že ho přistihla takřka při činu s&#160;vlastní švadlenou. Otec se vymlouval na záchvat roztržitosti, a&#160;to s&#160;takovou vytrvalostí, že mu uvěřila. Jediným důsledkem toho všeho bylo, že matka přestala chodit k&#160;té švadleně a&#160;otec taky. Myslím, že já bych se na jeho místě nakonec přiznal, ale pak bych tu švadlenu nechat nedokázal, protože já, kdekoli se zastavím, hned taky zapustím kořeny.</p>
			<p class="MLP_text ParaOverride-1">Otec dovedl hájit svůj klid a&#160;mír jako pravý <span class="MLP_znak_kurziva_11b">pater familias</span>. Měl ten klid a&#160;mír ve svém domově i&#160;ve své duši. Četl jedině jalové a&#160;mravoučné knížky. Vůbec ne z&#160;pokrytectví, nýbrž z&#160;naprosto upřímného přesvědčení; myslím, že cítil živě pravdivost oněch mravoučných kázání a&#160;že jeho svědomí bylo upokojeno upřímnou příchylností ke ctnosti. Dnes, kdy už stárnu a&#160;kdy se už blížím věku patriarchů, cítím i&#160;já, že hlásání nemorálnosti je trestuhodnější než sám nemorální čin. K&#160;vraždě dochází z&#160;lásky nebo z&#160;nenávisti, ale k&#160;hlásání vraždy jedině z&#160;ničemnosti.</p>
			<p class="MLP_text ParaOverride-1">Měli jsme s&#160;otcem tak málo společného, že se mi přiznal, že jsem jeden z&#160;těch, co ho ze všech lidí na světě nejvíc zneklidňují. Má touha po zdraví mě přiměla studovat lidské tělo. Otec naopak dokázal vyloučit ze svých vzpomínek každou myšlenku na ten děsivý stroj. Pro něho srdce nebilo a&#160;necítil potřebu myslet na chlopně a&#160;tepny a&#160;výměnu látek, aby si vysvětlil, jak jeho organismus žije. Pohyb pro něho neexistoval, protože zkušenost praví, že to, co je v&#160;pohybu, se nakonec vždycky zastaví. Zrovna tak Země byla pro něho nehybná a&#160;důkladně zasazená do svých stěžejí. Samozřejmě že to nikdy neřekl, ale trpěl, když mu někdo říkal něco, co se s&#160;tímto pojetím neshodovalo. Jednou mě znechuceně přerušil, když jsem mu vykládal o&#160;protinožcích. Při pomyšlení na lidi s&#160;hlavou dolů se mu obracel žaludek.</p>
			<p class="MLP_text ParaOverride-1">Měl mi za zlé ještě dvě další věci&#160;– mou roztržitost a&#160;můj sklon smát se i&#160;nejvážnějším věcem. Pokud jde o&#160;tu roztržitost, měl na rozdíl ode mne zvláštní notýsek a&#160;do toho notýsku si zapisoval všechno, co si chtěl zapamatovat, a&#160;několikrát za den se do něho díval. Věřil, že tak překonal svou nemoc, a&#160;už se jí netrápil. Vnutil takový notes i&#160;mně, ale já si do něho zaznamenal jedině pár svých posledních cigaret.</p>
			<p class="MLP_text ParaOverride-1">Pokud jde o&#160;to mé pohrdání vážnými věcmi, já si myslím, že on měl zas tu chybu, že pokládal příliš mnoho věcí na světě za vážné. Například: když jsem přešel z&#160;práv na chemii a&#160;pak jsem se zase vrátil s&#160;jeho svolením k&#160;právům, řekl mi dobrácky:</p>
			<p class="MLP_text ParaOverride-1">„Ale vždyť ty jsi blázen, to je hotová věc!“</p>
			<p class="MLP_text ParaOverride-1">Já se vůbec neurazil a&#160;byl jsem mu za tu jeho blahosklonnost tak vděčný, že jsem se mu chtěl odvděčit něčím, čemu by se mohl zasmát. Šel jsem k&#160;doktoru Canestrinimu, aby mě prohlédl a&#160;vystavil mi vysvědčení, že nejsem blázen. Nebylo to snadné, musel jsem kvůli tomu podstoupit řadu dlouhých a&#160;podrobných vyšetření. Když jsem to vysvědčení dostal, zanesl jsem ho vítězně otci, ale on se mu nezasmál. Se zármutkem v&#160;hlase a&#160;slzami v&#160;očích vykřikl:</p>
			<p class="MLP_text ParaOverride-1">„Ty jsi opravdu blázen!“</p>
			<p class="MLP_text ParaOverride-1">A&#160;to byla odměna za tu mou namáhavou a&#160;neškodnou komedii. Nikdy mi ji neodpustil a&#160;taky se jí nikdy nezasmál. Dát se z&#160;žertu prohlížet doktorem? Dát si z&#160;žertu vystavovat vysvědčení s&#160;razítky? To dokáže jen blázen!</p>
			<p class="MLP_text ParaOverride-1">Zkrátka a&#160;dobře vedle něho jsem představoval sílu a&#160;občas si říkám, že od té chvíle, co tu už není slabost, která mě povznášela, je mi, jako by mi něco chybělo.</p>
			<p class="MLP_text ParaOverride-1">Vzpomínám, jak se ta jeho slabost prokázala, když ho ten lotr Olivi přiměl udělat poslední vůli. Olivimu na té poslední vůli hrozně záleželo, protože se tím měly mé obchodní záležitosti dostat pod jeho poručnictví, a&#160;podle všeho musel staříka dlouho zpracovávat, než ho přiměl k&#160;tak bolestnému kroku. Nakonec se k&#160;němu otec odhodlal, ale jeho široká jasná tvář se zastřela. Myslel neustále na smrt, jako by tím s&#160;ní navázal styky.</p>
			<p class="MLP_text ParaOverride-1">Jednou večer se mne zeptal:</p>
			<p class="MLP_text ParaOverride-1">„Myslíš, že smrtí všechno končí?“</p>
			<p class="MLP_text ParaOverride-1">Nad tajemstvím smrti uvažuju den co den, ale tenkrát jsem ještě nebyl s&#160;to dát mu informace, které na mně chtěl. Abych mu udělal radost, předstíral jsem co nejradostnější víru v&#160;posmrtný život:</p>
			<p class="MLP_text ParaOverride-1">„Myslím, že rozkoš žije dál, kdežto bolest už není potřebná. Rozklad těla bude nejspíš připomínat sexuální rozkoš. Určitě ho bude provázet pocit blaženství a&#160;odpočinku, když povážíme, jak namáhavý je růst. Rozklad by tak byl odměnou za život!“</p>
			<p class="MLP_text ParaOverride-1">Nepochodil jsem! Seděli jsme ještě u&#160;stolu po večeři. Otec se bez odpovědi zvedl ze židle, dopil ještě svůj pohár a&#160;řekl:</p>
			<p class="MLP_text ParaOverride-1">„Teď není vhodná doba filozofovat, zvláště ne s&#160;tebou.“</p>
			<p class="MLP_text ParaOverride-1">A&#160;šel. Rozmrzelý jsem šel za ním a&#160;mínil jsem s&#160;ním zůstat, abych ho vyvedl ze smutných myšlenek. Poslal mě pryč, že prý mu připomínám smrt a&#160;její rozkoše. Nedovedl na tu závěť zapomenout, dokud mi o&#160;ní nepověděl.</p>
			<p class="MLP_text ParaOverride-1">Vzpomněl si na ni, kdykoli mě viděl. Jednoho večera vybuchl:</p>
			<p class="MLP_text ParaOverride-1">„Musím ti oznámit, že jsem udělal poslední vůli.“</p>
			<p class="MLP_text ParaOverride-1">Abych ho odvedl od jeho můry, překonal jsem okamžitě překvapení, které ve mně vyvolalo jeho sdělení, a&#160;řekl jsem mu:</p>
			<p class="MLP_text ParaOverride-1">„Já si tuhle starost nikdy dělat nebudu, protože doufám, že všichni moji dědicové umřou dřív než já.“</p>
			<p class="MLP_text ParaOverride-1">Dotklo se ho, že si z&#160;takové vážné věci tropím smích, a&#160;okamžitě se ho zmocnila touha potrestat mě. A&#160;tak mu už nedělalo žádnou potíž říct mi, co mi provedl za kousek tím, že mi ustanovil Oliviho jako poručníka.</p>
			<p class="MLP_text ParaOverride-1">Ukázal jsem se jako hodný hoch, jen co je pravda; vzdal jsem se sebemenší námitky, jen abych ho odtrhl od myšlenky, která ho soužila. Prohlásil jsem, že se jeho poslední vůli podřídím, ať je jakákoli.</p>
			<p class="MLP_text ParaOverride-1">„A&#160;možná že se dokážu chovat tak,“ dodal jsem, „že tě to přiměje, abys ji změnil.“</p>
			<p class="MLP_text ParaOverride-1">To ho potěšilo, už proto, že viděl, že mu dávám dlouhý, ba dokonce velice dlouhý život. Přesto na mně chtěl, abych mu doslova odpřisáhl, že se nikdy nebudu pokoušet omezit Oliviho pravomoc, pokud by sám nerozhodl jinak. Když jsem viděl, že se nechce spokojit s&#160;mým čestným slovem, odpřisáhl jsem to. Byl jsem tenkrát tak mírný, že si tu scénu vyvolávám v&#160;duchu, kdykoli mě trápí výčitky, že jsem mu nevěnoval dost své lásky, než zemřel. Abych byl upřímný, musím říct, že mi nebylo zatěžko se smířit s&#160;jeho opatřením, protože pomyšlení, že nebudu smět pracovat, mi v&#160;té době bylo docela příjemné.</p>
			<p class="MLP_text ParaOverride-1">Asi tak rok před jeho smrtí jsem jednou dokázal zasáhnout dosti energicky ve prospěch jeho zdraví. Svěřil se mi, že se necítí dobře, a&#160;já ho přiměl, aby šel k&#160;doktorovi, a&#160;dokonce jsem tam zašel s&#160;ním. Doktor předepsal jakési léky a&#160;řekl nám, abychom za několik týdnů přišli znovu. Ale otec nechtěl, prohlásil, že doktory nenávidí zrovna tak jako hrobaře, a&#160;nebral ani předepsaný lék, protože mu rovněž připomínal doktory a&#160;hrobaře. Vydržel několik hodin bez kouření a&#160;jedno jediné jídlo bez vína. Jakmile mohl nechat léčení, cítil se velice dobře, a&#160;já, když jsem ho viděl veselejšího, jsem to pustil z&#160;hlavy.</p>
			<p class="MLP_text ParaOverride-1">Pak jsem ho občas vídal smutného. Byl bych se ale spíš divil, kdybych ho viděl veselého vzhledem k&#160;jeho osamělosti a&#160;stáří.</p>
			<p class="MLP_text_bez1radku_-12-0- ParaOverride-1">Jednoho večera koncem března jsem se vrátil domů o&#160;něco později než obvykle. Nic se nestalo, jen jsem padl do rukou jednoho učeného přítele, který se mi chtěl svěřit se svými názory na původ křesťanství. Bylo to poprvé, co na mně někdo chtěl, abych přemýšlel o&#160;takové věci, ale já přesto podstoupil tu dlouhou přednášku, jen abych udělal příteli radost. Poprchávalo a&#160;bylo zima. Všechno bylo nepříjemné a&#160;ponuré včetně těch Řeků a&#160;Hebrejů, o&#160;kterých mluvil přítel, ale já to utrpení přesto snášel dobré dvě hodiny. To je moje obvyklá slabost! Vsadím se, že ještě dnes jsem tak málo schopen odporu, že kdyby se do toho někdo doopravdy dal, přiměl by mě studovat na čas i&#160;astronomii.</p>
			<p class="MLP_text ParaOverride-1">Vešel jsem do zahrady obklopující naši vilu. K&#160;vile vedla krátká cesta pro povozy. Maria, naše pokojská, už na mne čekala u&#160;okna, a&#160;když mě slyšela přicházet, vykřikla do tmy:</p>
			<p class="MLP_text ParaOverride-1">„To jste vy, pane Zeno?“</p>
			<p class="MLP_text ParaOverride-1">Maria byla jedna z&#160;těch služebných, jaké se už nevyskytují. Byla u&#160;nás dobrých patnáct let. Měsíčně si ukládala do spořitelny část platu na stará kolena, ale nakonec jí ty úspory nebyly k&#160;ničemu, protože umřela u&#160;nás uprostřed práce brzy poté, co jsem se oženil.</p>
			<p class="MLP_text ParaOverride-1">Maria mi řekla, že se otec vrátil už před několika hodinami, ale že chtěl počkat s&#160;večeří na mne. A&#160;když naléhala, aby se najedl dřív, poslal ji dosti nerudně pryč. Pak se několikrát ptal pln neklidu a&#160;úzkosti po mně. Maria mi naznačila, že si myslí, že otci není dobře. Připadalo jí, že těžko mluví a&#160;že má trhaný dech. Musím ovšem říct, že Maria, protože byla s&#160;otcem pořád sama, si už několikrát vzala do hlavy, že je nemocný. V&#160;našem osamělém domě toho chudák ženská neměla mnoho co pozorovat, a&#160;tak po zkušenosti, kterou měla s&#160;mou matkou, se domnívala, že všichni musí umřít dřív než ona.</p>
			<p class="MLP_text ParaOverride-1">Běžel jsem do jídelny s&#160;jistou zvědavostí, ale zatím ještě bez starostí. Otec se okamžitě zvedl z&#160;pohovky, kde ležel, a&#160;přivítal mě s&#160;velikou radostí. Mne však nedojala, protože jsem v&#160;ní viděl především cosi jako výčitku, jen mě prozatím uklidnila, poněvadž jsem ji pokládal za příznak zdraví. Nepozoroval jsem na něm ani stopu toho zabreptávání a&#160;trhaného dechu, jak o&#160;tom mluvila Maria. Ale otec mi nevyčítal, naopak se omlouval, že byl tak tvrdohlavý.</p>
			<p class="MLP_text ParaOverride-1">„Co chceš?“ řekl mi dobrácky. „Jsme na tom světě sami dva a&#160;chtěl jsem tě ještě vidět, než si lehnu.“</p>
			<p class="MLP_text ParaOverride-1">Kéž bych byl docela prostě šel a&#160;vzal tátu, který tou svou nemocí tak zmírněl a&#160;zlaskavěl, do náruče! Ale já místo toho začal chladně dělat diagnózu: copak že je starý Silva najednou tak mírný? Že by byl nemocný? Podíval jsem se na něho podezřívavě a&#160;nezmohl jsem se na nic lepšího než na předhůzku:</p>
			<p class="MLP_text ParaOverride-1">„Ale pročpak jsi čekal s&#160;jídlem až doteď? Mohl ses najíst a&#160;pak na mě počkat!“</p>
			<p class="MLP_text ParaOverride-1">Docela mladicky se usmál:</p>
			<p class="MLP_text ParaOverride-1">„Ve dvou se jí líp.“</p>
			<p class="MLP_text ParaOverride-1">To veselí mohlo být taky příznakem chutě k&#160;jídlu, a&#160;tak jsem se uklidnil a&#160;pustil do večeře. Došoural se ve svých bačkorách nejistým krokem ke stolu a&#160;sedl si na obvyklé místo. Potom se díval, jak jím, ale sám po několika málo lžicích jídla nechal, a&#160;dokonce talíř s&#160;odporem odstrčil. Úsměv na jeho staré tváři však setrval. Jen si vzpomínám, jako by šlo o&#160;něco, co se přihodilo včera, že kdykoli jsem se mu podíval do očí, pokaždé stočil pohled pryč. Říká se, že to je známka falešnosti, ale já vím, že to je známka nemoci. Nemocné zvíře nenechá nikoho, aby se díval do děr, kterými by se dala zahlédnout nemoc, slabost.</p>
			<p class="MLP_text ParaOverride-1">Čekal pořád, kdy mu řeknu, co jsem dělal celé ty dlouhé hodiny, kdy na mne čekal. Když jsem viděl, jak mu na tom záleží, přestal jsem na chvíli jíst a&#160;suše, velice suše jsem mu pověděl, že jsem až do té doby diskutoval o&#160;původu křesťanství. Podíval se na mne pochybovačně a&#160;zaraženě:</p>
			<p class="MLP_text ParaOverride-1">„Ty taky teď uvažuješ o&#160;náboženství?“</p>
			<p class="MLP_text ParaOverride-1">Bylo zřejmé, že by to bylo pro něho velkou útěchou, kdybych byl přikývl, že o&#160;něm uvažuju tak jako on. Ale já, protože jsem se za otcova života (pak už ne) cítil bojovný, já odpověděl jednou z&#160;těch obvyklých frází, které lze slyšet dennodenně v&#160;kavárnách v&#160;okolí univerzity:</p>
			<p class="MLP_text ParaOverride-1">„Pro mne není náboženství nic jiného než jev, který je třeba studovat!“</p>
			<p class="MLP_text ParaOverride-1">„Jev?“ řekl vyveden z&#160;míry. Hledal pohotovou odpověď a&#160;otevřel ústa, aby ji vyslovil. Potom zaváhal a&#160;podíval se na druhý chod, který mu zrovna Maria přinesla, ale ani se ho nedotkl. Místo toho si strčil do úst nedopalek doutníku, jako by si je chtěl ucpat; sotva si ho však zapálil, nechal ho zase uhasnout. Dopřál si tak přestávku, aby mohl v&#160;klidu uvažovat. Na okamžik se na mne rozhodně podíval:</p>
			<p class="MLP_text ParaOverride-1">„Snad se nechceš náboženství posmívat?“</p>
			<p class="MLP_text ParaOverride-1">„Posmívat? Ale kde! Já je studuju!“</p>
			<p class="MLP_text ParaOverride-1">Mlčel a&#160;dlouho se díval na nedopalek doutníku, který položil na talíř. Dnes už chápu, proč mi to řekl. Dnes chápu všechno, co se dělo v&#160;té už zkalené mysli, a&#160;žasnu, že jsem to tenkrát vůbec nechápal. Myslím, že mi tehdy v&#160;duši chyběl cit, který pomáhá pochopit tolik věcí. Pak už to bylo pro mne tak snadné! Střežil se utkat s&#160;mým skepticismem přímo&#160;– to byl pro něho příliš těžký boj v&#160;té chvíli; domníval se však, že by na něj mohl zaútočit mírně z&#160;boku, jak to vyhovuje nemocnému. Vzpomínám, jak se mu při řeči zadrhával dech a&#160;zpomaloval jeho slova. Chystat se k&#160;boji, to je velká námaha. Ale myslel jsem si, že se nesmíří a&#160;že si nepůjde lehnout, dokud mi neřekne svoje, a&#160;tak jsem se připravil na debatu. Jenže na tu už nedošlo.</p>
			<p class="MLP_text ParaOverride-1">„Cítím,“ řekl a&#160;pořád se díval na ten svůj nedopalek, už vyhaslý, „že mám v&#160;sobě velikou zkušenost a&#160;že toho vím velice mnoho o&#160;životě. Tolik let nežije člověk nadarmo. Vím mnoho věcí, a&#160;přesto ti je nedovedu všechny vyložit tak, jak bych chtěl. A&#160;já bych tak chtěl. Vidím do věcí a&#160;vidím taky, co je správné a&#160;pravdivé a&#160;co ne.“</p>
			<p class="MLP_text ParaOverride-1">Nebylo o&#160;čem diskutovat. Zamumlal jsem málo přesvědčivě mezi jídlem:</p>
			<p class="MLP_text ParaOverride-1">„Ano, tati!“</p>
			<p class="MLP_text ParaOverride-1">Nechtěl jsem se ho dotknout.</p>
			<p class="MLP_text ParaOverride-1">„Škoda, že jsi přišel tak pozdě. Dřív jsem nebyl tak unavený a&#160;byl bych ti dovedl říct plno věcí.“</p>
			<p class="MLP_text ParaOverride-1">Myslel jsem, že mě chce znovu otravovat, že jsem přišel pozdě, a&#160;navrhl jsem mu, abychom tu debatu nechali na druhý den.</p>
			<p class="MLP_text ParaOverride-1">„Nejde o&#160;debatu,“ odpověděl zamyšleně, „ale o&#160;něco docela jiného. O&#160;něco, o&#160;čem se nedá debatovat a&#160;co pochopíš i&#160;ty, jen co ti to povím. Jenže povědět to je tak těžké!“</p>
			<p class="MLP_text ParaOverride-1">To už jsem se polekal:</p>
			<p class="MLP_text ParaOverride-1">„Není ti dobře?“</p>
			<p class="MLP_text ParaOverride-1">„Nemůžu říct, že by mi nebylo dobře, ale jsem hrozně unavený a&#160;půjdu si hned lehnout.“</p>
			<p class="MLP_text ParaOverride-1">Zazvonil a&#160;zároveň ještě na Mariu zavolal. Jakmile přišla, zeptal se, jestli má v&#160;pokoji všechno připraveno. Nato se okamžitě zvedl, šoupaje bačkorami po podlaze. Když došel ke mně, sklonil hlavu a&#160;nastavil mi tvář k&#160;obvyklému večernímu polibku. Při pohledu na to, jak se nejistě pohybuje, jsem se znovu lekl, že mu je špatně, a&#160;zeptal jsem se ho na to. Opakovali jsme oba několikrát po sobě jedno a&#160;totéž a&#160;on mi znovu potvrdil, že je unavený, ale ne nemocný. Potom dodal:</p>
			<p class="MLP_text ParaOverride-1">„Teď budu myslet na slova, která ti zítra řeknu. Uvidíš, že tě přesvědčí.“</p>
			<p class="MLP_text ParaOverride-1">„Rád si tě poslechnu, tati,“ řekl jsem dojatě.</p>
			<p class="MLP_text ParaOverride-1">Když viděl, že jsem ochoten se podřídit jeho zkušenosti, zaváhal, má-li odejít: nemohl přece nevyužít takové příznivé chvilky! Přejel si rukou po čele a&#160;sedl si na židli, o&#160;kterou se opřel, když mi nastavil tvář k&#160;polibku. Zlehka supěl.</p>
			<p class="MLP_text ParaOverride-1">„Divné,“ řekl. „Nedovedu ti říct nic, vůbec nic.“</p>
			<p class="MLP_text ParaOverride-1">Podíval se kolem sebe, jako by hledal venku, co nedovedl uchopit ve svém nitru.</p>
			<p class="MLP_text ParaOverride-1">„A&#160;přitom vím tolik věcí, přitom vím všechno. Zřejmě to bude důsledek mé velké zkušenosti.“</p>
			<p class="MLP_text ParaOverride-1">Zřejmě ho ani příliš netrápilo, že se nedovede vyjádřit, protože se té své vlastní velikosti usmíval.</p>
			<p class="MLP_text ParaOverride-1">Nevím, proč jsem okamžitě nezavolal doktora. Ba musím se s&#160;žalem a&#160;výčitkou přiznat: myslel jsem si, že z&#160;otce mluví domýšlivost, kterou jsem u&#160;něho pozoroval, aspoň se mi zdálo, už několikrát. Nemohl jsem však nevidět jeho slabost, a&#160;jen proto jsem se nepřel. Měl jsem radost, když jsem ho viděl šťastného v&#160;té jeho klamné představě, jak je silný, zatímco byl tak nesmírně slabý. Kromě toho mi zalichotila příchylnost, kterou mi dal najevo, když projevil přání předat mi to, co si myslel, že ví, jakkoli jsem byl přesvědčen, že se od něho nemám čemu naučit. Abych ho potěšil a&#160;upokojil, vykládal jsem mu, že nemá slova, kterých se mu nedostává, hledat mermomocí, protože v&#160;podobných nesnázích nechávají i&#160;ti největší vědci takové příliš složité věci uležet kdesi v&#160;koutku mozku, dokud se tam samy nezjednoduší.</p>
			<p class="MLP_text ParaOverride-1">Odpověděl:</p>
			<p class="MLP_text ParaOverride-1">„To, co já hledám, není vůbec složité. Naopak jde o&#160;to, najít jedno slovo, jediné slovo, a&#160;já je najdu! Ale dnes v&#160;noci ne, dnešní noc prospím celou bez sebemenší myšlenky.“</p>
			<p class="MLP_text ParaOverride-1">Přesto se z&#160;židle nezvedl. Chvíli se mi pátravě díval do očí a&#160;pak váhavě řekl:</p>
			<p class="MLP_text ParaOverride-1">„Bojím se, že nebudu umět povědět, co si myslím, jen proto, že máš ve zvyku se všemu smát.“</p>
			<p class="MLP_text ParaOverride-1">Usmál se na mne, jako by mě chtěl poprosit, abych se pro to, co řekl, nemrzel, pak se zvedl ze židle a&#160;nastavil mi podruhé tvář. Nechtělo se mi už debatovat a&#160;přesvědčovat ho, že je na světě kupa věcí, kterým se člověk může a&#160;musí smát, a&#160;chtěl jsem ho uklidnit silným objetím. Mé gesto bylo možná příliš prudké, protože se mi vyvinul z&#160;náruče ještě ustaranější; určitě však pochopil mé city, protože mi přátelsky pokynul rukou.</p>
			<p class="MLP_text ParaOverride-1">„Pojďme spát!“ řekl vesele a&#160;odešel s&#160;Mariou.</p>
			<p class="MLP_text ParaOverride-1">A&#160;tak jsem zůstal sám, ale nemyslel jsem (taky podivné) na otcovo zdraví: s&#160;pohnutím&#160;– a&#160;můžu říct s&#160;veškerou synovskou úctou&#160;– jsem litoval, že člověk jako on, s&#160;duchem mířícím k&#160;takovým vysokým metám, neměl možnost lepšího vzdělání. Dnes, kdy tohle píšu a&#160;kdy se blížím věku, kterého dosáhl otec, už vím s&#160;jistotou, že člověk může mít pocit, že všemu svrchovaně rozumí, aniž se to porozumění navenek projevilo čímkoli jiným než tímto silným pocitem. Asi tak: člověk se silně nadechne a&#160;s&#160;obdivem přijímá veškerou přírodu, tak jak je a&#160;jak se mu neměnná nabízí, a&#160;už v&#160;tom je totéž porozumění, kterým se vyznačoval Ten, kdo to všechno stvořil. U&#160;mého otce vytryskl tento pocit porozumění v&#160;posledních jasných okamžicích života nepochybně z&#160;jeho náhlého náboženského zanícení; však taky o&#160;tom se mnou začal mluvit, protože jsem mu řekl, že se zabývám původem křesťanství. Ale teď už taky vím, že ten pocit byl prvním příznakem mozkového výronu.</p>
			<p class="MLP_text ParaOverride-1">Maria přišla sklidit a&#160;říct mi, že otec, jak se zdá, okamžitě usnul. Šel jsem tedy naprosto uklidněn spát taky. Venku foukal a&#160;vyl vítr. Slyšel jsem ho ze své teplé postele jako ukolébavku, která se ode mne víc a&#160;víc vzdalovala, protože jsem se propadal do spánku.</p>
			<p class="MLP_text ParaOverride-1">Nevím, jak dlouho jsem spal. Probudila mě Maria. Zřejmě pro mne přišla několikrát do mého pokoje a&#160;pak zase odběhla. Nejdřív jsem měl v&#160;hlubokém spánku pocit rozruchu, potom jsem zahlédl stařenu, jak poskakuje pokojem, a&#160;nakonec jsem pochopil. Chtěla mě vzbudit, ale když jsem se konečně probral, nebyla už u&#160;mne. Vítr mi zpíval svou ukolébavku dál a&#160;já, mám-li mluvit pravdu, jsem šel do otcova pokoje pln roztrpčení, že jsem byl tak vytržen ze spánku. Vzpomněl jsem si znovu, že pro Mariu byl otec neustále v&#160;nebezpečí. Jestli tentokrát doopravdy neonemocněl, běda jí!</p>
			<p class="MLP_text ParaOverride-1">Otcův pokoj, ne zvlášť velký, byl poněkud přeplněn nábytkem. Po matčině smrti se přestěhoval, aby snáz zapomněl, a&#160;vzal si do své nové a&#160;menší místnosti všechen dřívější nábytek. Pokoj, slabě osvětlený plamínkem plynové lampy postavené na nizoučkém nočním stolku, se stápěl v&#160;šeru. Maria podpírala otce; ležel naznak, ale s&#160;trupem napůl vysunutým z&#160;postele. Jeho tvář zalitá potem byla celá rudá od blízkého světla. Hlava spočívala na prsou věrné Marii. Ryčel bolestí a&#160;ústa měl do té míry bez citu, že mu z&#160;nich tekly přes bradu sliny. Zíral nehnutě na protější zeď, a&#160;když jsem vešel, ani se neotočil.</p>
			<p class="MLP_text ParaOverride-1">Maria mi pověděla, že ho slyšela naříkat, a&#160;přiběhla právě včas, aby ho zachytila, když padal z&#160;postele. Zprvu, jak mě ujišťovala, byl mnohem nepokojnější, teď jí už připadal poměrně klidný, ale samotného by se ho nechat neodvážila. Chtěla se možná omluvit, že mě zavolala, ale já už pochopil, že udělala dobře, když mě vzbudila. Plakala, když mi to říkala; já zatím neplakal, a&#160;dokonce jsem ji napomenul, aby byla zticha a&#160;nezvyšovala ještě svými nářky hrůzu té chvíle. Nepochopil jsem ještě všechno. Chuděra se snažila, seč byla, utišit své vzlyky.</p>
			<p class="MLP_text ParaOverride-1">Přiblížil jsem se k&#160;otcovu uchu a&#160;křikl jsem:</p>
			<p class="MLP_text ParaOverride-1">„Proč si naříkáš, tati? Není ti dobře?“</p>
			<p class="MLP_text ParaOverride-1">Myslím, že slyšel, protože jeho sténání zesláblo a&#160;jeho pohled se odtrhl od protější stěny, jako by se snažil na mne podívat; ale na mne ho stočit nedokázal. Křikl jsem mu do ucha touž otázku několikrát a&#160;pokaždé se stejným výsledkem. Moje zmužilost rychle vyprchala. Otec měl v&#160;té chvíli blíž k&#160;smrti než ke mně, protože můj křik už k&#160;němu nedoléhal. Zmocnilo se mne nesmírné zděšení a&#160;vzpomněl jsem si především na to, o&#160;čem jsme mluvili večer. Pár hodin potom se otec vypravil podívat, kdo z&#160;nás má pravdu. Zvláštní! Můj žal byl provázen výčitkami. Zabořil jsem se hlavou do otcova polštáře a&#160;zoufale jsem se rozplakal pláčem plným vzlyků, které jsem měl před chvilkou za zlé Marii.</p>
			<p class="MLP_text ParaOverride-1">Teď byla zase řada na ní, aby mě tišila, ale dělala to zvláštním způsobem. Domlouvala mi, abych se uklidnil, přitom ale mluvila o&#160;otci, který přece ještě sténal s&#160;očima až příliš otevřenýma, jako by už byl mrtev.</p>
			<p class="MLP_text ParaOverride-1">„Chudáček,“ říkala. „Takhle umřít, s&#160;takovými krásnými hustými vlasy.“</p>
			<p class="MLP_text ParaOverride-1">A&#160;hladila ho. Měla pravdu. Otcovu hlavu věnčila hustá hříva bílých kudrn, zatímco já už měl ve své třicítce vlasy značně prořídlé.</p>
			<p class="MLP_text ParaOverride-1">Nevzpomněl jsem si, že na světě existují lékaři a&#160;že někdy mohou člověka dokonce zachránit. Já už na té tváři znetvořené bolestí viděl smrt a&#160;vzdal jsem se naděje. O&#160;doktorovi promluvila první Maria a&#160;hned běžela vzbudit podomka, aby ho poslala do města.</p>
			<p class="MLP_text ParaOverride-1">Držel jsem tedy otci hlavu sám, ale těch deset minut mi připadalo věčností. Vzpomínám si, jak jsem se do svých rukou, co se dotýkaly toho zmučeného těla, snažil vložit veškerou něhu, která mi zalila srdce. Slova slyšet nemohl. Jak jsem mu tedy měl dát najevo, jak velice ho mám rád?</p>
			<p class="MLP_text ParaOverride-1">Když přišel podomek, šel jsem do svého pokoje napsat lístek, ale jen s&#160;obtížemi jsem dal dohromady těch pár slov, ze kterých si měl doktor udělat představu, oč jde, aby s&#160;sebou mohl hned vzít i&#160;léky. Pořád jsem před sebou viděl otcovu jistou a&#160;hrozivě blízkou smrt a&#160;v&#160;duchu jsem si říkal:</p>
			<p class="MLP_text ParaOverride-1">„Co si já teď na tomhle světě počnu?“</p>
			<p class="MLP_text ParaOverride-1">Potom následovaly dlouhé hodiny čekání. Pamatuju se na ně dost přesně. Asi po hodině už nebylo třeba otce podpírat; ležel v&#160;bezvědomí pokojně na posteli. Jeho sténání ustalo, ale jeho necitlivost byla naprostá. Dýchal chvatně a&#160;já ten jeho dech bezděky napodoboval. Dlouho jsem ovšem takovým tempem dýchat nemohl a&#160;popřával jsem si přestávky s&#160;nadějí, že tím přiměju k&#160;odpočinku i&#160;nemocného. Ale on chvátal neúnavně vpřed. Pokusil jsem se vpravit do něho lžíci čaje, ale marně. Jakmile šlo o&#160;to, bránit se našemu zákroku, jeho bezvědomí ustupovalo. Rozhodně zaťal zuby. Ta jeho tvrdohlavost ho provázela i&#160;v&#160;bezvědomí. K&#160;svítání bylo ještě daleko, když se rytmus jeho dechu změnil. Probíhal v&#160;periodách, které začínaly několika pomalými vdechy a&#160;výdechy, jako kdyby oddechoval někdo zdravý, ale po nich následovaly další chvatné a&#160;ty končily dlouhou děsivou pauzou, která připadala Marii i&#160;mně jako předzvěst smrti. Jenomže perioda začala vždy znovu skoro stejně, hudební perioda plná nekonečného smutku ve své bezbarvosti. Ten dech, ne vždy vyrovnaný, ale vždy hlučný, jako by se stal součástí pokoje. Od té chvíle tam zněl ještě dlouho a&#160;dlouho.</p>
			<p class="MLP_text ParaOverride-1">Ležel jsem několik hodin na pohovce, zatímco Maria seděla u&#160;jeho postele. Na té pohovce jsem prolil své nejhoroucnější slzy. Pláč zastírá vlastní viny a&#160;dovoluje obviňovat bez námitek osud. Plakal jsem, protože jsem ztrácel otce, pro kterého jsem vždycky žil. Co na tom, že jsem s&#160;ním býval tak málo. Cožpak jsem neusiloval stát se lepším proto, abych udělal radost jemu? Pravda, prahl jsem po úspěchu taky proto, abych se jím mohl před ním pochlubit, protože o&#160;mně vždycky pochyboval, ale zároveň proto, abych ho potěšil. A&#160;on teď už nemůže na mne čekat a&#160;odchází přesvědčen o&#160;mé nevyléčitelné slabosti. Trpkost mých slz byla nesmírná.</p>
			<p class="MLP_text ParaOverride-1">V&#160;okamžiku, kdy píšu, nebo spíš ryju tyto bolestné vzpomínky do papíru, si uvědomuju, že obraz, který mě pronásledoval jako můra, když jsem se poprvé pokoušel nahlédnout do své minulosti, ta lokomotiva táhnoucí do kopce dlouhou řadu vagonů se mi vybavila poprvé, když jsem z&#160;té pohovky poslouchal, jak oddechuje otec. Zrovna tak to dělají lokomotivy, když táhnou příliš velké náklady: supění, které vyrážejí, je nejdřív pravidelné, pak se zrychluje a&#160;končí pauzou, taky takovou hrozivou pauzou, protože když to člověk slyší, málem že má strach, že tu lokomotivu uvidí, jak se řítí i&#160;s&#160;nákladem dolů. Vida! Ten můj první pokus o&#160;vzpomínání mě dovedl znovu až k&#160;této noci, až k&#160;nejdůležitějším chvílím mého života.</p>
			<p class="MLP_text ParaOverride-1">Doktor Coprosich dorazil do vily ještě před rozbřeskem doprovázen ošetřovatelem, který nesl skřínku s&#160;léky. Musel jít pěšky, protože byla tak prudká vichřice, že nesehnal povoz!</p>
			<p class="MLP_text ParaOverride-1">Přivítal jsem ho s&#160;pláčem a&#160;on byl ke mně velice laskavý, a&#160;dokonce mě povzbuzoval, abych doufal. A&#160;přesto musím říct hned teď, že jen málo lidí na světě vzbudilo ve mně od tohoto našeho setkání tak silnou antipatii jako právě doktor Coprosich. Žije dodnes sešlý věkem a&#160;zahrnován úctou celého města. Když ho zahlédnu, jak si to šlape zesláblý a&#160;nejistý ulicemi za trochou činnosti a&#160;vzduchu, ožívá ve mně ten odpor ještě dnes.</p>
			<p class="MLP_text ParaOverride-1">Tenkrát mu mohlo být něco přes čtyřicet. Věnoval se hodně soudnímu lékařství, a&#160;třebas byl všeobecně znám jako italský vlastenec, svěřovaly mu císařsko-královské úřady ty nejvýznamnější expertizy. Byl to hubený nervózní chlapík s&#160;bezvýznamnou tváří zdůrazněnou pleší, která vzbuzovala klamný dojem, že má neobyčejně vysoké čelo. Důležitosti mu dodával ještě další jeho nedostatek: když si sundal brýle (a to dělal, kdykoli chtěl uvažovat), dívaly se jeho osleplé oči stranou nebo přes toho, s&#160;kým mluvil, a&#160;měly zvláštní hrozivý nebo možná ironický výraz bezbarvých očí sochy. V&#160;té chvíli byly nepříjemné. Jakmile však chtěl něco říct, třeba jen jediné slovo, nasadil si brýle zase zpátky a&#160;jeho oči byly najednou zase očima kteréhokoli řádného měšťáka, který bedlivě zkoumá to, o&#160;čem mluví.</p>
			<p class="MLP_text ParaOverride-1">Sedl si v&#160;předsíni a&#160;chvíli odpočíval. Řekl mi, abych mu přesně vylíčil, co se stalo od prvního poplachu až do jeho příchodu. Sundal si brýle a&#160;zíral svýma zvláštníma očima na zeď za mnou. Snažil jsem se být přesný, což nebylo nic lehkého, když člověk uváží, v&#160;jakém jsem byl stavu. Vzpomněl jsem si taky, že doktor Coprosich nesnáší, aby lidé, kteří se v&#160;medicíně nevyznají, užívali lékařských termínů a&#160;tvářili se, jako by věci rozuměli. A&#160;tak když jsem začal mluvit o&#160;tom, co mi připadalo jako „cerebrální dech“, nasadil si brýle a&#160;řekl mi:</p>
			<p class="MLP_text ParaOverride-1">„Pomalu s&#160;těmi definicemi. Uvidíme za chvíli, oč jde.“</p>
			<p class="MLP_text ParaOverride-1">Pověděl jsem mu taky o&#160;tom, jak se otec zvláštně choval, jak na mne úzkostlivě čekal a&#160;jak pak spěchal do postele. O&#160;otcových zvláštních řečech jsem se nezmínil; možná že jsem se bál, že bych byl nucen povědět i&#160;něco o&#160;tom, co jsem tenkrát otci odpověděl. Jen jsem řekl, že se nedokázal dost přesně vyjádřit a&#160;že zřejmě usilovně myslel na něco, co se dělo v&#160;jeho hlavě a&#160;co nedokázal vyslovit. Doktor, už zase s&#160;brýlemi na nose, vítězoslavně vykřikl:</p>
			<p class="MLP_text ParaOverride-1">„Já vím, co se dělo v&#160;jeho hlavě!“</p>
			<p class="MLP_text ParaOverride-1">Věděl jsem to taky, ale neřekl jsem to, abych doktora Coprosicha nerozzlobil: byla to mrtvice. Šli jsme k&#160;lůžku nemocného. Obracel to ubohé necitelné tělo s&#160;pomocí ošetřovatele sem a&#160;tam dobu, která mi připadala strašlivě dlouhá. Proklepával ho, vyšetřoval ho, pokoušel se přimět pacienta, aby mu v&#160;tom byl nápomocen sám, ale marně.</p>
			<p class="MLP_text ParaOverride-1">„Tak dost,“ řekl v&#160;jistém okamžiku. Přistoupil ke mně s&#160;brýlemi v&#160;ruce, oči upřeny k&#160;podlaze, a&#160;s&#160;povzdechem mi řekl:</p>
			<p class="MLP_text ParaOverride-1">„Musíte být statečný! Je to velice vážné!“</p>
			<p class="MLP_text ParaOverride-1">Šli jsme do mého pokoje, kde si umyl i&#160;obličej. Byl proto bez brýlí, a&#160;když zvedl tvář, vypadala jeho mokrá hlava jako podivná hlavička nějakého neuměle vyrobeného amuletu. Vzpomněl si, že jsme u&#160;něho byli před několika měsíci, a&#160;vyslovil podivení, proč jsme k&#160;němu nepřišli znovu. Myslel si už dokonce, že jsme k&#160;němu přestali chodit kvůli jinému doktorovi; prohlásil přece tenkrát docela jasně, že otec potřebuje léčení. Když mi to vytýkal, tak jak byl bez těch brýlí, byl strašný. Zvýšil hlas a&#160;dožadoval se vysvětlení. Jeho oči je hledaly kolem dokola.</p>
			<p class="MLP_text ParaOverride-1">Měl jistě pravdu a&#160;já ty výčitky zasluhoval. Musím zde připomenout, že to, co tehdy doktor Coprosich říkal, určitě nebylo příčinou, proč ho nemám v&#160;lásce. Začal jsem se omlouvat a&#160;vyprávěl jsem mu o&#160;otcově odporu k&#160;lékařům a&#160;lékům; plakal jsem při řeči a&#160;doktor se mě s&#160;velkomyslnou laskavostí snažil uklidnit tím, že mi řekl, že i&#160;kdybychom se na něho obrátili dřív, mohl by katastrofu, které jsme právě byli svědky, svým věděním nanejvýš oddálit, ale ne jí zabránit.</p>
			<p class="MLP_text ParaOverride-1">Když se ale pak vyptával dál na všechno, co nemoci předcházelo, objevil další důvody k&#160;výčitkám. Chtěl vědět, jestli si otec v&#160;posledních měsících stěžoval na zdraví, na chuť k&#160;jídlu a&#160;na spaní. Nedovedl jsem mu říct nic přesného, dokonce ani to, jestli otec jedl hodně, nebo málo, ač jsme sedali u&#160;stolu denně spolu. Moje vina byla zřejmá tak, že mě to zdrtilo, ale doktor na svých dotazech naprosto netrval. Dověděl se ode mne, že Maria pokládala otce pořád za smrtelně nemocného a&#160;že jsem se jí kvůli tomu smál.</p>
			<p class="MLP_text ParaOverride-1">S&#160;pohledem upřeným vzhůru si čistil uši.</p>
			<p class="MLP_text ParaOverride-1">„Za pár hodin přijde zase k&#160;vědomí, aspoň zčásti,“ řekl.</p>
			<p class="MLP_text ParaOverride-1">„Tak je tedy naděje?“ vykřikl jsem.</p>
			<p class="MLP_text ParaOverride-1">„Ani nejmenší,“ odpověděl suše. „Ale pijavky v&#160;takových případech nikdy nezklamou. Určitě zas přijde trochu k&#160;sobě, i&#160;když možná pomatený.“</p>
			<p class="MLP_text ParaOverride-1">Pokrčil rameny a&#160;zavěsil ručník na místo. To pokrčení ramen znamenalo vlastně pohrdání tím, co sám dělal, a&#160;to mi dodalo odvahu promluvit. Děsilo mě pomyšlení, že by se otec mohl ze své strnulosti probrat, jen aby viděl, jak umírá, ale nebýt toho pokrčení, nebyl bych se odvážil to vyslovit.</p>
			<p class="MLP_text ParaOverride-1">„Pane doktore,“ žadonil jsem, „nezdá se vám, že je to hřích, přivádět ho k&#160;sobě?“</p>
			<p class="MLP_text ParaOverride-1">Dal jsem se do pláče. Touhu rozplakat se jsem měl ve svých roztřesených nervech pořád, ale teď jsem se jí poddal bez odporu, aby bylo vidět mé slzy a&#160;aby mi doktor odpustil, co si dovoluju soudit o&#160;jeho práci.</p>
			<p class="MLP_text ParaOverride-1">S&#160;velkou laskavostí mi řekl:</p>
			<p class="MLP_text ParaOverride-1">„No tak, uklidněte se. Nemocný nikdy nenabude tak jasného vědomí, aby mohl pochopit svůj stav. Není doktor. Stačí, když se mu neřekne, že umírá, a&#160;nepozná to. Spíš by se mohlo stát něco horšího, totiž že zešílí. Ale přinesl jsem s&#160;sebou svěrací kazajku a&#160;zůstane tu ošetřovatel.“</p>
			<p class="MLP_text ParaOverride-1">Ještě vyděšenější jsem ho prosil, aby mu ty pijavky nenasazoval. A&#160;tu mi s&#160;naprostým klidem pověděl, že ošetřovatel mu je už docela určitě nasadil, protože mu to nařídil, ještě než jsme vyšli z&#160;otcova pokoje. To mě rozlítilo. Může být něco ničemnějšího než přivádět k&#160;sobě nemocného, když není ani ta nejmenší naděje na jeho záchranu a&#160;když se tím jedině vystavuje zoufalství nebo nebezpečí, že bude muset nosit&#160;– a&#160;s&#160;jakým utrpením&#160;– svěrací kazajku? Se vší prudkostí, ale přitom pořád s&#160;tím pláčem, který si vynucoval shovívavost, jsem prohlásil, že nenechat umřít v&#160;pokoji člověka, který je s&#160;konečnou platností odsouzen k&#160;smrti, je podle mého neslýchaná ukrutnost.</p>
			<p class="MLP_text ParaOverride-1">Nenávidím toho člověka proto, že se tenkrát do mne pustil. To je to, co jsem mu nikdy nedokázal zapomenout. Rozčílil se tak, že si zapomněl nasadit brýle, a&#160;přesto našel naprosto přesně bod, kde se nacházela má hlava, a&#160;upřel na ni své strašlivé oči. Řekl mi drsně, že se mu zdá, že chci přetrhnout i&#160;tu tenkou nitku naděje, která tu ještě je. Doslova tak!</p>
			<p class="MLP_text ParaOverride-1">Hrozila srážka. Se slzami a&#160;křikem jsem namítl, že před několika okamžiky sám jakoukoli naději na záchranu nemocného vyloučil. Náš dům a&#160;jeho obyvatelé nebudou sloužit za pokusné králíky, na to je místo jinde!</p>
			<p class="MLP_text ParaOverride-1">Odpověděl s&#160;velkou přísností a&#160;klidem, který jí dodával málem hrozivý přízvuk:</p>
			<p class="MLP_text ParaOverride-1">„Vysvětlil jsem vám, jak to vypadalo v&#160;té chvíli ze stanoviska vědy. Ale kdo může říct, co se může stát za hodinu nebo do zítřka? Tím, že udržuju vašeho otce při životě, nechal jsem otevřené dveře pro všechny možnosti.“</p>
			<p class="MLP_text ParaOverride-1">A&#160;pak si nasadil brýle a&#160;s&#160;výrazem puntičkářského úředníka připojil ještě několik nekonečných vysvětlení o&#160;tom, jak důležitý může být zásah lékaře pro hospodářské osudy rodiny. Půlhodinka života navíc může rozhodnout o&#160;osudech celého jmění.</p>
			<p class="MLP_text ParaOverride-1">Plakal jsem v&#160;té chvíli taky proto, že mi bylo líto sebe samého, že musím v&#160;takové chvíli poslouchat takové věci! Byl jsem vyčerpaný a&#160;přestal jsem se přít. Pijavky byly už stejně nasazeny! Lékař u&#160;lůžka nemocného je velmoc, a&#160;tak jsem byl vůči doktoru Coprosichovi plný ohledů. A&#160;zřejmě právě z&#160;těchto ohledů jsem se mu neodvážil navrhnout konzultaci s&#160;dalším doktorem, což jsem si pak vyčítal dlouhá léta. Teď už je ta výčitka mrtvá a&#160;s&#160;ní i&#160;všechny ostatní moje city, o&#160;kterých zde mluvím stejně chladně, jako kdybych mluvil o&#160;událostech týkajících se někoho cizího. Jediný pozůstatek, který mám z&#160;těch dnů v&#160;srdci, je antipatie k&#160;tomu doktorovi, ta ale žije zatvrzele dodnes.</p>
			<p class="MLP_text ParaOverride-1">Později jsme zašli ještě jednou k&#160;otcovu lůžku. Zastihli jsme ho, jak spí natažen na pravém boku. Na spánky mu dali šátek, aby přikryli rány po pijavkách. Doktor chtěl okamžitě zkusit, jestli jeho bezvědomí ustoupilo, a&#160;křikl mu do ucha. Nemocný nereagoval.</p>
			<p class="MLP_text ParaOverride-1">„Tak je to lepší,“ řekl jsem s&#160;velikou odvahou, ale pořád v&#160;slzách.</p>
			<p class="MLP_text ParaOverride-1">„Ale očekávaný účinek se určitě dostaví!“ odpověděl doktor. „Nevidíte, jak se už upravil dech?“</p>
			<p class="MLP_text ParaOverride-1">A&#160;opravdu, jeho dech, i&#160;když chvatný a&#160;unavený, už neprobíhal v&#160;těch periodách, které mě tak děsily.</p>
			<p class="MLP_text ParaOverride-1">Ošetřovatel řekl něco doktorovi a&#160;ten přikývl. Šlo o&#160;to, zkusit nemocnému svěrací kazajku. Vytáhli ten přístroj z&#160;kufru a&#160;pak otce nadzvedli a&#160;přinutili ho zůstat sedět na posteli. V&#160;tom okamžiku otevřel nemocný oči; byly zastřené, ještě uzavřené pro světlo. Já se znovu rozvzlykal, protože jsem měl strach, že náhle prohlédnou a&#160;uvidí všechno. Jenže když se hlava nemocného vrátila na polštář, jeho oči se zase zavřely jako oči některých panenek.</p>
			<p class="MLP_text ParaOverride-1">Doktor triumfoval:</p>
			<p class="MLP_text ParaOverride-1">„Teď je to už docela něco jiného!“ zamumlal.</p>
			<p class="MLP_text ParaOverride-1">Ba, bylo to docela něco jiného! Ale pro mne jedině vážná hrozba. Vroucně jsem políbil otce na čelo a&#160;v&#160;duchu jsem mu přál:</p>
			<p class="MLP_text ParaOverride-1">„Ach spi! Spi, dokud neusneš navěky!“</p>
			<p class="MLP_text ParaOverride-1">Tak jsem tedy přál svému otci smrt, ale doktor to neuhodl, protože mi dobromyslně řekl:</p>
			<p class="MLP_text ParaOverride-1">„A&#160;teď jste i&#160;vy rád, když ho vidíte přicházet k&#160;sobě!“</p>
			<p class="MLP_text ParaOverride-1">Když doktor odcházel, začínalo právě svítat. Kalně, váhavě. Nápory větru pořád ještě neustaly, ale mně už nepřipadaly tak prudké, třebaže stále zvedaly zledovatělý sníh. Doprovodil jsem doktora přes zahradu. Přeháněl jsem projevy zdvořilosti, aby nepozoroval můj odpor. Ve tváři se mi zrcadlila jen vážnost a&#160;úcta. Teprve když jsem ho viděl, jak se vzdaluje po cestičce vedoucí k&#160;východu, dovolil jsem si zhnusené ušklíbnutí, abych si ulevil po tom přemáhání. Potácel se malý, černý uprostřed sněhu a&#160;při každém náporu větru se zastavoval, aby se mu snáz ubránil. Ale to ušklíbnutí mi nestačilo, potřeboval jsem se po všem tom přemáhání vybít silněji. Několik minut jsem chodil prostovlasý v&#160;tom chladnu sem a&#160;tam po cestičce a&#160;zlostně dupal do vysokého sněhu. Nevím ovšem, proti komu byla ta dětinská zlost namířena, jestli proti doktorovi, nebo spíš proti mně samému. Především proti mně samému, proti mně, protože jsem chtěl, aby otec umřel, a&#160;přitom jsem se to neodvážil vyslovit. Tím mlčením se toto moje přání, které mi vnukla nejčistší synovská láska, změnilo v&#160;opravdový a&#160;děsivě tíživý zločin.</p>
			<p class="MLP_text ParaOverride-1">Nemocný neustále spal. Řekl jedině pár slov, kterým jsem nerozuměl, a&#160;to naprosto klidným konverzačním tónem, o&#160;to zvláštnějším, že na chvíli přerušil jeho dech, pořád ještě neobyčejně rychlý a&#160;daleký jakéhokoli klidu. Probíral se snad k&#160;vědomí a&#160;k&#160;zoufalství?</p>
			<p class="MLP_text ParaOverride-1">Maria seděla už zase u&#160;lůžka společně s&#160;ošetřovatelem. Ten ve mně vzbuzoval důvěru, nelíbila se mi na něm jen jeho přehnaná svědomitost. Postavil se proti Marii, když chtěla pacientovi dát lžíci vývaru, protože to pokládala za dobrý lék. Jenže doktor se o&#160;žádném vývaru nezmínil a&#160;ošetřovatel trval na tom, aby se s&#160;rozhodnutím o&#160;tak vážné věci počkalo, až zase přijde. Mluvil rozhodněji, než celá věc zasluhovala. Chudák Maria už dál nenaléhala a&#160;já taky ne. Jenom jsem se podruhé zhnuseně ušklíbl.</p>
			<p class="MLP_text ParaOverride-1">Přiměli mě, abych si lehl, protože prý budu muset celou noc opatrovat s&#160;ošetřovatelem nemocného. Stačí, když u&#160;něho jsou dva, třetí si může odpočinout na pohovce. Lehl jsem si tedy a&#160;okamžitě jsem usnul spánkem provázeným úplnou, příjemnou ztrátou vědomí, kterou nepřerušil&#160;– to vím s&#160;určitostí&#160;– ani záblesk snu.</p>
			<p class="MLP_text ParaOverride-1">Zato dnešní noci se mi po tom včerejšku, který jsem strávil značným dílem shledáváním těchto svých vzpomínek, zdál neobyčejně živý sen, v&#160;němž jsem se ohromným skokem přenesl přes čas zpátky do oněch dnů. Zdálo se mi, že jsem s&#160;doktorem v&#160;téže místnosti, kde jsme se tenkrát domlouvali o&#160;těch pijavicích a&#160;svěrací kazajce, v&#160;místnosti, která dnes vypadá docela jinak, protože v&#160;ní teď máme s&#160;ženou ložnici. Poučoval jsem doktora, jak má léčit a&#160;uzdravovat mého otce, zatímco on (ne starý a&#160;sešlý jako teď, ale statný a&#160;nervózní jako tenkrát) s&#160;brýlemi v&#160;ruce a&#160;dezorientovanýma očima zlostně řval, že to všechno nestojí za to. Říkal doslova:</p>
			<p class="MLP_text ParaOverride-1">„Pijavky se mu nesmějí nasadit, přivolaly by ho k&#160;životu a&#160;k&#160;bolesti!“</p>
			<p class="MLP_text ParaOverride-1">Já ale bušil pěstí do jakési lékařské knihy a&#160;křičel:</p>
			<p class="MLP_text ParaOverride-1">„Pijavky! Chci pijavky! A&#160;taky svěrací kazajku!“</p>
			<p class="MLP_text ParaOverride-1">Můj sen začal být zřejmě hlučný, protože ho má žena přerušila tím, že mě vzbudila. Daleké stíny! Aby vás člověk rozpoznal, potřebuje zřejmě pomoc čoček, a&#160;právě to vás staví na hlavu.</p>
			<p class="MLP_text ParaOverride-1">Ten můj pokojný spánek je poslední, nač se z&#160;onoho dne pamatuju. Pak následovalo několik dlouhých dnů, kdy se jedna hodina podobala druhé. Zlepšilo se počasí; říkalo se, že se zlepšil taky stav mého otce. Pohyboval se volně pokojem a&#160;začal svůj hon od postele k&#160;lenošce za trochou vzduchu. Chvílemi se taky díval zavřenými okny do zahrady pokryté sněhem, který na slunci oslepoval. Kdykoli jsem do toho pokoje vešel, byl jsem připraven popírat a&#160;zastírat to vědomí, na jehož návrat Coprosich tak čekal. Ale i&#160;když otec dával den ze dne najevo, že slyší a&#160;rozumí líp, tohle vědomí bylo pořád daleko.</p>
			<p class="MLP_text ParaOverride-1">Musím se bohužel přiznat, že jsem měl u&#160;otcova smrtelného lože srdce plné záští, které se podivným způsobem mísilo s&#160;mou bolestí a&#160;tím ji falšovalo. Toto záští platilo především Coprosichovi a&#160;bylo tím větší, že jsem se je mermocí snažil zatajit. Kromě toho jsem měl taky zlost sám na sebe, že jsem se nedokázal pustit do doktora znovu a&#160;říct mu jasně, že na tu jeho vědu kašlu a&#160;že otci přeju smrt, jen abych ho ušetřil bolesti.</p>
			<p class="MLP_text ParaOverride-1">Nakonec jsem měl zlost i&#160;na nemocného. Kdo to zakusil a&#160;prožil celé dny a&#160;týdny po boku nepokojného pacienta, aniž byl schopen zastávat úlohu ošetřovatele, a&#160;tak jen musel trpně přihlížet všemu, co dělají ostatní, ten mě pochopí. Kromě toho bych si byl potřeboval pořádně odpočinout, abych si udělal jasno a&#160;taky abych trochu usměrnil a&#160;snad i&#160;utišil ten svůj žal nad otcem i&#160;nad sebou samým. Místo toho jsem s&#160;ním musel co chvíli zápolit, jednou abych ho přinutil spolknout lék, podruhé abych mu zabránil vyjít z&#160;pokoje. A&#160;boj vyvolává vždy zášť.</p>
			<p class="MLP_text ParaOverride-1">Jednou večer mě Carlo, ošetřovatel, zavolal, aby mě upozornil na další otcův pokrok. Přiběhl jsem se srdcem v&#160;hrdle při pomyšlení, že by si stařec mohl uvědomit svou nemoc a&#160;mít mi ji za zlé.</p>
			<p class="MLP_text ParaOverride-1">Otec stál uprostřed pokoje v&#160;noční košili, na hlavě noční čepec z&#160;červeného hedvábí. I&#160;když ho to stálo pořád ještě nesmírnou námahu, pronesl občas jedno nebo dvě rozumná slovíčka. Když jsem vešel, řekl Carlovi:</p>
			<p class="MLP_text ParaOverride-1">„Otevři!“</p>
			<p class="MLP_text ParaOverride-1">Chtěl, aby se otevřelo okno. Carlo odpověděl, že nemůže, protože je příliš zima. A&#160;otec na chvíli na svou žádost zapomněl. Šel se posadit do lenošky u&#160;okna a&#160;natáhl se v&#160;ní, aby si ulevil. Jakmile mě uviděl, usmál se a&#160;zeptal se mne:</p>
			<p class="MLP_text ParaOverride-1">„Spal jsi?“</p>
			<p class="MLP_text ParaOverride-1">Má odpověď k&#160;němu zřejmě nedolehla. To nebylo to vědomí, kterého jsem se tak obával. Když člověk umírá, má docela jiné starosti než myslet na smrt. Celý jeho organismus se oddával dýchání. A&#160;tak místo aby mě poslouchal, křikl znovu na Carla:</p>
			<p class="MLP_text ParaOverride-1">„Otevři!“</p>
			<p class="MLP_text ParaOverride-1">Neměl klid. Zvedl se z&#160;lenošky a&#160;postavil se. Potom si s&#160;velikou námahou a&#160;pomocí ošetřovatele lehl na postel; nejdřív se natáhl na okamžik na levý bok, potom zas rychle na pravý a&#160;na tom dokázal několik minut vydržet. Za chvíli však chtěl, aby mu ošetřovatel znovu pomohl na nohy, a&#160;nakonec se vrátil do lenošky, kde zůstal trochu déle.</p>
			<p class="MLP_text ParaOverride-1">Onoho dne se cestou do postele k&#160;lenošce zastavil před zrcadlem, podíval se v&#160;něm na sebe a&#160;zamumlal:</p>
			<p class="MLP_text ParaOverride-1">„Vypadám jako Mexikán!“</p>
			<p class="MLP_text ParaOverride-1">Tenkrát se také pokusil kouřit, nejspíš proto, aby se vytrhl z&#160;hrůzné jednotvárnosti toho cestování od postele k&#160;lenošce. Ale stačil udělat jen jediný tah a&#160;už musel celý udýchaný kouř z&#160;úst vyfouknout.</p>
			<p class="MLP_text ParaOverride-1">Carlo mě zavolal, abych byl při tom, protože se nemocný na chvíli probral k&#160;jasnému vědomí.</p>
			<p class="MLP_text ParaOverride-1">„Tak já jsem vážně nemocný?“ zeptal se s&#160;úzkostí. Ale ta úzkost se už nikdy nevrátila. Naopak, brzy nato měl záchvat blouznění. Vstal z&#160;postele a&#160;domníval se, že se probudil ze spánku po noci v&#160;kterémsi vídeňském hotelu. Zřejmě se mu zdálo o&#160;Vídni proto, že toužil po troše svěžesti pro svá vyprahlá ústa a&#160;že si vzpomněl na dobrou ledovou vodu, co se tam pije. Začal totiž okamžitě mluvit o&#160;dobré vodě, která ho čeká u&#160;nejbližší studny.</p>
			<p class="MLP_text ParaOverride-1">Byl to neklidný pacient, ale jinak mírný. Já však měl z&#160;něho hrůzu, protože jsem se pořád strachoval, že se naježí, jakmile pochopí, jak na tom je, a&#160;tak ani ta jeho mírnost nedokázala zmenšit mou velikou námahu, třebaže přijímal poslušně, cokoli jsme mu navrhli, poněvadž ode všeho očekával, že ho to zprostí jeho trápení. Když se ošetřovatel nabídl, že mu přinese sklenici mléka, přijal to s&#160;opravdovou radostí. Jakmile si však trochu usrkl, žádal se stejnou netrpělivostí, s&#160;jakou na ně čekal, abychom mléko zase odnesli, a&#160;protože jsme mu okamžitě nevyhověli, upustil sklenici na zem.</p>
			<p class="MLP_text ParaOverride-1">Doktor nedal nikdy najevo, že by byl stavem nemocného zklamán. Den co den konstatoval zlepšení, a&#160;přitom vždy předvídal brzkou katastrofu. Jednoho dne přijel kočárem a&#160;měl velice naspěch. Nakázal mi, abych nemocného přiměl zůstat co možno nejdéle ležet, protože pro krevní oběh je vodorovná poloha nejlepší. Řekl to taky přímo otci, který to vyslechl a&#160;s&#160;neobyčejně chápavým výrazem přislíbil, ale přitom stál dál uprostřed pokoje a&#160;hned nato se zase vrátil ke své roztržitosti nebo lépe chmurám, jak jsem tomu říkal já.</p>
			<p class="MLP_text ParaOverride-1">V&#160;noci nato jsem pocítil naposledy hrůzu z&#160;toho, že se v&#160;něm probouzí vědomí, kterého jsem se tolik bál. Posadil se do lenošky u&#160;okna a&#160;díval se skly do jasné noci na nebe poseté hvězdami. Jeho dech byl pořád těžký, ale jak se tak zahloubaně díval vzhůru, ani se nezdálo, že by ho to soužilo. Jeho hlava&#160;– možná že to bylo tím dechem&#160;– jako by souhlasně přikyvovala.</p>
			<p class="MLP_text ParaOverride-1">S&#160;úděsem jsem si řekl:</p>
			<p class="MLP_text ParaOverride-1">„A&#160;teď se zabývá věcmi, kterým se dosud vždy vyhýbal.“</p>
			<p class="MLP_text ParaOverride-1">Pokoušel jsem se zjistit přesně, kam se to na nebi tak upřeně dívá. Hleděl, od pasu nahoru vzpřímen, s&#160;úsilím člověka, který vyhlíží otvorem umístěným příliš vysoko. Zdálo se mi, že se dívá na Kuřátka. Tak dlouho do takové dálky se možná nedíval, co byl živ. Znenadání se otočil ke mně, pořád tak vzpřímený, a&#160;s&#160;přísným, nabádavým výrazem mi řekl:</p>
			<p class="MLP_text ParaOverride-1">„Podívej se! Podívej se!“</p>
			<p class="MLP_text ParaOverride-1">A&#160;okamžitě se zase zadíval na nebe. Potom se znovu otočil ke mně:</p>
			<p class="MLP_text ParaOverride-1">„Viděls? Viděls?“</p>
			<p class="MLP_text ParaOverride-1">Pokusil se vrátit zase k&#160;hvězdám, ale už nemohl; vyčerpaně se svezl na opěradlo lenošky, a&#160;když jsem se zeptal, co mi to chtěl ukázat, neslyšel mě ani si nepamatoval, že něco viděl a&#160;že chtěl, abych se na to podíval. Slovo, které tak dlouho hledal, aby mi je mohl odevzdat, mu uniklo navždycky.</p>
			<p class="MLP_text ParaOverride-1">Ta noc byla dlouhá, ale abych řekl pravdu, ne zvlášť namáhavá pro mne a&#160;pro ošetřovatele. Nechali jsme nemocného, ať si dělá, co chce, a&#160;on chodil v&#160;tom svém zvláštním oblečení po pokoji, aniž měl nejmenší tušení, že čeká na smrt. Jednou se pokusil vyjít na chodbu, ale tam byla příliš velká zima, a&#160;tak jsem mu v&#160;tom zabránil a&#160;otec mě okamžitě poslechl. Zato podruhé, když mu ošetřovatel chtěl zabránit vstát z&#160;postele, protože slyšel, co doktor nakazoval, se otec vzbouřil. Probral se ze své strnulosti, s&#160;pláčem a&#160;klením vstal a&#160;já dosáhl toho, že mu byla ponechána volnost pohybovat se, jak chce. Okamžitě se uklidnil a&#160;vrátil se ke svému mlčelivému životu a&#160;ke svému marnému honu za trochou úlevy.</p>
			<p class="MLP_text ParaOverride-1">Když přišel doktor znovu, nechal se prohlédnout, ba dokonce se snažil dýchat hlouběji, jak byl požádán. Potom se otočil ke mně:</p>
			<p class="MLP_text ParaOverride-1">„Co říká?“</p>
			<p class="MLP_text ParaOverride-1">Na chvíli na mne zapomněl, ale pak se zase ke mně rychle vrátil:</p>
			<p class="MLP_text ParaOverride-1">„Kdy budu moct ven?“</p>
			<p class="MLP_text ParaOverride-1">Doktor povzbuzen tou mírností mě pobídl, abych mu řekl, že se musí nutit zůstat co nejdéle v&#160;posteli. Otec totiž vnímal jen hlasy, na které byl víc zvyklý, můj, Mariin a&#160;ošetřovatelův. Nevěřil jsem, že by takové domlouvání mohlo mít výsledek, ale udělal jsem to, a&#160;dokonce jsem svému hlasu dal výhružný přízvuk.</p>
			<p class="MLP_text ParaOverride-1">„Ano, ano,“ slíbil otec a&#160;v&#160;témž okamžiku se zvedl a&#160;šel k&#160;lenošce.</p>
			<p class="MLP_text ParaOverride-1">Doktor se na něho díval a&#160;rezignovaně zamumlal:</p>
			<p class="MLP_text ParaOverride-1">„Změna polohy mu zřejmě trochu ulevuje.“</p>
			<p class="MLP_text ParaOverride-1">Brzy nato jsem byl v&#160;posteli, ale oči jsem nezamhouřil. Díval jsem se do budoucnosti a&#160;pátral jsem, pro co a&#160;pro koho bych mohl nadále pokračovat ve svém úsilí se zlepšit. Dlouho jsem plakal, ale spíš nad sebou než nad tím nešťastníkem, co pobíhal bez klidu svým pokojem.</p>
			<p class="MLP_text ParaOverride-1">Když jsem vstal, šla si Maria lehnout a&#160;já zůstal s&#160;ošetřovatelem u&#160;otce. Byl jsem sklíčený a&#160;unavený: otec byl neklidný jako dosud nikdy.</p>
			<p class="MLP_text ParaOverride-1">A&#160;tu došlo ke strašné scéně, na niž nikdy nezapomenu a&#160;jejíž stín dopadl tak daleko, že zkalil všechnu mou odvahu, všechnu mou radost. Roky a&#160;roky musely obrušovat všecek můj cit, abych na tu bolest zapomněl.</p>
			<p class="MLP_text ParaOverride-1">Ošetřovatel mi řekl:</p>
			<p class="MLP_text ParaOverride-1">„Kdyby se nám tak podařilo udržet ho v&#160;posteli. Doktor na to klade takový důraz!“</p>
			<p class="MLP_text ParaOverride-1">Ležel jsem až do té chvíle natažen na pohovce. Vstal jsem a&#160;šel jsem k&#160;posteli, kde ležel nemocný, který v&#160;té chvíli dýchal tíž než kdy dřív. Byl jsem rozhodnut: přinutím otce zůstat v&#160;posteli aspoň půl hodiny, aby si odpočal, jak to chtěl doktor. Copak to není moje povinnost?</p>
			<p class="MLP_text ParaOverride-1">Pojednou se otec pokusil převalit ke kraji postele, aby unikl mému tlaku a&#160;vstal. Zabránil jsem mu v&#160;tom: opřel jsem se mu rukou pevně o&#160;rameno a&#160;zároveň jsem mu silným, rozkazovačným hlasem poručil, aby se nehýbal. Na chvíli vyděšený poslechl. Potom vykřikl:</p>
			<p class="MLP_text ParaOverride-1">„Umírám!“</p>
			<p class="MLP_text ParaOverride-1">A&#160;vztyčil se. Tentokrát jsem se poděsil zase já jeho výkřiku a&#160;uvolnil jsem stisk. Tak se stalo, že se mu podařilo posadit se na okraj postele přímo proti mně. A&#160;tu myslím jeho zlost ještě vzrostla, protože jsem mu&#160;– i&#160;když jen na okamžik&#160;– bránil v&#160;pohybu, a&#160;určitě si myslel, že mu beru i&#160;vzduch, kterého měl tak zapotřebí, tak jako jsem mu bral světlo, když jsem před ním sedícím stál. S&#160;krajním úsilím se mu podařilo vztyčit, zvedl ruku, co mohl nejvýš, jako by věděl, že do ní může vložit jedině sílu její váhy, a&#160;pak ji nechal dopadnout na moji tvář. Nato se sesul na postel a&#160;z&#160;postele na podlahu. Byl mrtev!</p>
			<p class="MLP_text ParaOverride-1">Nevěděl jsem, že je mrtev, ale sevřelo se mi srdce bolestí nad tím trestem, který mi umírající uštědřil. S&#160;Carlovou pomocí jsem ho zvedl a&#160;uložil na postel. Docela jako potrestané děcko jsem mu s&#160;pláčem křičel do ucha:</p>
			<p class="MLP_text ParaOverride-1">„To není moje vina. To chtěl ten zatracený doktor, abys ležel!“ Byla to lež. Potom, zas jako děcko, jsem mu ještě slíbil, že už to víckrát neudělám.</p>
			<p class="MLP_text ParaOverride-1">„Nechám tě chodit, jak budeš chtít.“</p>
			<p class="MLP_text ParaOverride-1">Ošetřovatel řekl:</p>
			<p class="MLP_text ParaOverride-1">„Je mrtev.“</p>
			<p class="MLP_text ParaOverride-1">Museli mě z&#160;toho pokoje odvést násilím. Byl mrtev a&#160;já mu nemohl dokázat svoji nevinu!</p>
			<p class="MLP_text ParaOverride-1">Jakmile jsem byl sám, pokusil jsem se vzpamatovat. Uvažoval jsem: otec nebyl celý ten čas při smyslech, a&#160;proto bylo vyloučeno, aby mě mohl z&#160;vlastního rozhodnutí potrestat a&#160;rozpřáhnout se tak přesně, že mě udeřil přes tvář.</p>
			<p class="MLP_text ParaOverride-1">Kde jen bych mohl dojít jistoty, že je mé uvažování správné? Napadlo mě dokonce obrátit se na Coprosicha. Ten by mi jako doktor mohl ještě povědět něco o&#160;tom, do jaké míry se může umírající rozhodovat a&#160;jednat. Mohl jsem taky být obětí pokusu, kterým si otec chtěl usnadnit dýchání! Ale s&#160;doktorem Coprosichem jsem nepromluvil. Jít a&#160;prozradit mu, jak se se mnou otec rozloučil, jemu, který mě už předtím obvinil, že nemám pro otce dost lásky! To bylo nemožné!</p>
			<p class="MLP_text ParaOverride-1">Další ranou pro mne bylo, když jsem pak slyšel, jak Carlo, ošetřovatel, večer v&#160;kuchyni vypravuje Marii:</p>
			<p class="MLP_text ParaOverride-1">„Starý napřáhl ruku, co mohl nejvýš, a&#160;pak posledními silami uhodil mladého.“</p>
			<p class="MLP_text ParaOverride-1">Věděl to, a&#160;tak se určitě o&#160;tom dozví i&#160;Coprosich!</p>
			<p class="MLP_text ParaOverride-1">Když jsem se vrátil do pokoje k&#160;mrtvému, zjistil jsem, že ho už oblékli. Ošetřovatel mu zřejmě přičísl i&#160;tu jeho krásnou bílou hřívu. Tělo, už ztuhlé smrtí, leželo nádherné a&#160;hrozivé. Jeho velké, mocné, hezky utvářené ruce byly tak zsinalé, ale ležely tak přirozeně, že to vypadalo, jako by byly připraveny uchopit a&#160;trestat. Nechtěl, nedokázal jsem se na něho podívat ještě jednou.</p>
			<p class="MLP_text ParaOverride-1">O&#160;pohřbu se mi podařilo vyvolat si v&#160;paměti otce slabého a&#160;dobrého, jak jsem ho znával vždy, od svého dětství, a&#160;přesvědčil jsem sám sebe, že tomu políčku, který mi uštědřil umírající, nechtěl. Byl jsem znovu hodný, nesmírně hodný, a&#160;vzpomínka na otce šla neustále se mnou a&#160;byla neustále sladší. Bylo to jako kouzelný sen: od této chvíle jsme byli v&#160;dokonalé shodě, protože já se stal tím slabším a&#160;on tím silnějším.</p>
			<p class="MLP_text ParaOverride-1">Vrátil jsem se k&#160;víře svého dětství a&#160;dlouhou dobu jsem u&#160;ní setrval. Představoval jsem si, že mě otec slyší a&#160;že mu můžu povědět, že to nebyla moje vina, ale vina toho doktora. Na lži nezáleželo, protože teď už všemu rozuměl a&#160;já zrovna tak. A&#160;moje rozhovory s&#160;otcem nějaký čas pokračovaly, sladké a&#160;tajné jako nedovolená láska, protože navenek jsem se dál náboženským praktikám smál, zatímco ve skutečnosti&#160;– a&#160;z&#160;toho se zde chci vyznat&#160;– jsem se za otcovu duši dennodenně modlil horlivě k&#160;neznámému. Pravé náboženství, to člověk nemusí vyznávat hlasitě, aby mu poskytlo útěchu, bez které se někdy&#160;– tak málokdy&#160;– nemůže obejít.</p>
		</div>
</body>
</html>