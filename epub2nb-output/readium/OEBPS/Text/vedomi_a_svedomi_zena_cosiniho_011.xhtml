<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>vedomi_a_svedomi_zena_cosiniho-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="vedomi_a_svedomi_zena_cosiniho-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola ParaOverride-1">Manželka a milenka</p>
			<p class="MLP_text_bez1radku ParaOverride-1">V&#160;mém životě byla řada období, kdy jsem věřil, že jsem už na cestě ke zdraví a&#160;ke štěstí. Nikdy však nebyla tato víra tak silná jako během naší svatební cesty a&#160;pak pár týdnů po našem návratu. Začalo to objevem, nad nímž jsem užasl: miloval jsem Augustu tak jako ona mne. Nejdřív jsem tomu nevěřil, jen jsem to celý den vychutnával a&#160;čekal, že to další den bude docela jiné. Jenomže den šel za dnem jeden jako druhý, plný jasu, plný něhy nejen Augustiny, ale&#160;– a&#160;to bylo překvapení&#160;– i&#160;mé. Ráno co ráno jsem v&#160;ní nacházel tutéž dojatou náklonnost a&#160;v&#160;sobě tutéž vděčnost, která&#160;– pokud to nebyla láska&#160;– byla lásce velmi podobná.</p>
			<p class="MLP_text ParaOverride-1">Kdo by to byl řekl, když jsem se tenkrát kulhavě odbelhal od Ady k&#160;Albertě, abych nakonec došel k&#160;Augustě? Zjistil jsem, že jsem nebyl ani v&#160;nejmenším zaslepený pitomec, postrkovaný druhými, nýbrž náramně obratný chlapík. Když Augusta viděla, jak nad tím žasnu, řekla:</p>
			<p class="MLP_text ParaOverride-1">„Ale co se tomu divíš? Copak jsi nevěděl, jak to v&#160;manželství chodí? Tohle jsem věděla i&#160;já, ač toho ve srovnání s&#160;tebou vím tak málo!“</p>
			<p class="MLP_text ParaOverride-1">Nevím, kdy to bylo, jestli předtím, než jsem ji začal mít rád, nebo potom, ale v&#160;mé mysli se pojednou zrodila naděje, veliká naděje, že bych mohl nakonec být jako Augusta, která byla ztělesněním zdraví. Během zásnub jsem si toho zdraví ani nevšiml, tak jsem byl celý zabrán do pozorování v&#160;prvé řadě sebe samého a&#160;pak Ady a&#160;Guida. Petrolejová lampa salonu nikdy nedokázala rozzářit Augustiny skrovné vlasy.</p>
			<p class="MLP_text ParaOverride-1">A&#160;ten její ruměnec! Jakmile zmizel, docela prostě, tak jak mizí v&#160;přímém světle slunce barva červánků, pustila se Augusta bezpečně po cestě, kterou prošlo už tolik jejích sester na této zemi, sester, jež dovedou buď najít všechno v&#160;zákonitosti a&#160;řádu, nebo se raději všeho vzdají. A&#160;já tu jistotu miloval, já ji zbožňoval, i&#160;když jsem věděl, že má špatné základy, protože spočívá na mně. Vůči ní jsem se musel chovat přinejmenším stejně skromně, jako když šlo o&#160;spiritismus: co kdyby měl pravdu? A&#160;stejně mohla mít pravdu i&#160;víra v&#160;život.</p>
			<p class="MLP_text ParaOverride-1">Jedním mě však Augusta ohromovala: z&#160;každého jejího slova, z&#160;každého jejího činu vyplývalo, že v&#160;hloubi duše věří, že je život věčný. Ne že by to říkala&#160;– naopak, když jsem jí já, kterého veškeré omyly odpuzovaly, než jsem si zamiloval ty její, jednoho dne uznal za nutné připomenout, jak je život krátký, byla tím překvapena. Jak by ne! Ví, že všichni musí umřít, ale to na věci nic nemění, a&#160;když už jsme jednou svoji, zůstaneme spolu navždy, navždycky. Neměla zřejmě ani potuchy, že sejdou-li se lidé na tomto světě, pak se to děje na takovou chvilku, chvilinku, že člověk nechápe, jak se to mohlo stát, že si tykáme, když jsme se celou nekonečnost předtím neznali a&#160;když se co nejdřív celou další nekonečnost už nikdy znovu neuvidíme. Konečně jsem pochopil, co to je dokonalé lidské zdraví; uvědomil jsem si totiž, že pro ni je přítomnost hmatatelnou pravdou, kam se člověk může uchýlit a&#160;kde může zůstat hezky v&#160;teple. Snažil jsem se zjednat si tam vstup a&#160;pokoušel jsem se tam setrvat, pevně rozhodnut, že se nebudu vysmívat sobě ani jí, poněvadž právě to byla zřejmě moje nemoc a&#160;já musel dávat pozor, aspoň abych nenakazil toho, kdo se na mne spolehl. Proto taky jsem se ve snaze chránit ji dokázal nějakou dobu pohybovat jako zdravý člověk.</p>
			<p class="MLP_text ParaOverride-1">Věděla o&#160;všem, co člověka žene do zoufalství, ale v&#160;jejích rukou to všechno dostávalo jiný ráz. I&#160;když se snad země točila, nebylo vůbec třeba mít mořskou nemoc! Naopak! Země se točila, ale všechno ostatní zůstávalo na svém místě. A&#160;tyto nehybné věci měly nesmírný význam, ať už to byl snubní prsten a&#160;všecky šperky, nebo šaty, zelené, černé, vycházkové, co se ukládaly do skříně, když se přišlo domů, a&#160;večerní, co se nemohly v&#160;žádném případě obléct ve dne nebo když jsem si nebyl ochoten vzít frak. A&#160;pak ty hodiny, kdy se jedlo, přísně dodržované, právě tak jako hodina, kdy se šlo spát. Existovaly samy o&#160;sobě a&#160;byly vždy na svém místě.</p>
			<p class="MLP_text ParaOverride-1">V&#160;neděli chodila na mši a&#160;já ji občas doprovázel, abych viděl, jak snáší představu bolesti a&#160;smrti. Ale pro ni nic takového neexistovalo a&#160;návštěva kostela ji naplnila na celý týden klidem a&#160;mírem. Chodila do kostela taky o&#160;některých svátcích, které znala nazpaměť. Víckrát ne, zatímco kdybych já věřil, byl bych v&#160;kostele celé dny, abych si zajistil věčné blaženství.</p>
			<p class="MLP_text ParaOverride-1">Ale i&#160;tady na zemi bylo plno autorit, které jí dodávaly jistotu, jako třeba hned autorita rakouských nebo italských úřadů, které se staraly o&#160;bezpečnost na ulicích a&#160;v&#160;domech; a&#160;já vždycky dělal, co bylo v&#160;mých silách, abych i&#160;tuto její úctu sdílel s&#160;ní. Dále to byli doktoři, ti, co řádně vystudovali, aby nás zachránili, kdyby nás nedej bůh stihla nějaká nemoc. Já se k&#160;této autoritě obracel den co den, kdežto ona nikdy. A&#160;přece jsem věděl, jaký hrozný osud mě čeká, až mě zachvátí smrtelná nemoc, zatímco ona věřila, že i&#160;pak se pro ni, bezpečně opřenou o&#160;nebesa i&#160;zemi, najde záchrana.</p>
			<p class="MLP_text ParaOverride-1">Rozebírám její zdraví, ale nikam to nevede, protože si uvědomuju, že je přitom převracím v&#160;nemoc. A&#160;jak o&#160;tom píšu, začínám si říkat, jestli přece jen nepotřebovala nějakou kúru nebo radu, která by ji z&#160;něho vyléčila. Ale po celá ta léta, co jsem žil po jejím boku, mě takové obavy nikdy nenapadly.</p>
			<p class="MLP_text ParaOverride-1">Jaká důležitost mi byla přisouzena v&#160;tom jejím malém světě! Musel jsem říkat, co si přeju, na každém kroku, ať už šlo o&#160;jídlo nebo šaty, o&#160;společnost nebo četbu. Nutilo mě to k&#160;veliké činnosti, ale neotravovalo mě to. Spolupracoval jsem na stavbě patriarchální rodiny a&#160;stával jsem se sám jedním z&#160;patriarchů, které jsem dřív nenáviděl, ale teď se mi jevili jako znamení zdraví. Být patriarchou sám je něco docela jiného než muset ctít druhého, který si tu hodnost osobuje. Chtěl jsem zdraví pro sebe, i&#160;kdybych měl svou nemoc pověsit na krk těm, co nejsou patriarchy, a&#160;zejména za naší svatební cesty jsem občas rád zaujímal postoj jezdeckého pomníku.</p>
			<p class="MLP_text ParaOverride-1">Ale už během cesty bylo pro mne nejednou nesnadné dělat všechno jako ona, jak jsem si to předsevzal. Augusta chtěla všechno vidět, jako by byla na studijní cestě. Naprosto nestačilo, že jsme byli v&#160;paláci Pitti, bylo třeba taky projít všemi těmi nesčetnými sály a&#160;zastavit se aspoň na okamžik před každým uměleckým dílem. Odmítl jsem opustit první sál a&#160;nic jiného jsem neviděl, takže mě to stálo jedině námahu vymyslet si záminky pro svou lenost. Strávil jsem půl dne před portréty zakladatelů medicejského rodu a&#160;zjistil jsem, že se podobají Carnegiovi a&#160;Vanderbiltovi. Podivuhodné! A&#160;přitom byli stejné rasy jako já! Augusta můj podiv nesdílela. Věděla, co jsou zač Yankeeové, ale nevěděla ještě dobře, co jsem já.</p>
			<p class="MLP_text ParaOverride-1">Tady to její zdraví neobstálo, a&#160;tak se musela muzeí vzdát. Vypra­voval jsem jí, jak mě jednou v&#160;Louvru popadla uprostřed všech těch uměleckých děl taková zuřivost, že jsem tam div nerozmlátil jednu Venuši. Augusta rezignovaně řekla:</p>
			<p class="MLP_text ParaOverride-1">„Ještě že se do muzeí chodí jen na svatební cestě a&#160;pak už ne.“</p>
			<p class="MLP_text ParaOverride-1">V&#160;životě doopravdy chybí jednotvárnost muzeí! Míjejí v&#160;něm dny, které by zasluhovaly rám, ale je v&#160;nich příliš mnoho rušivých zvuků a&#160;kromě čar a&#160;barev i&#160;skutečného světla, které pálí, a&#160;tudíž nenudí.</p>
			<p class="MLP_text ParaOverride-1">Zdraví nutí k&#160;činorodosti a&#160;k&#160;podstupování spousty trápení. Jen se zavřela muzea, začalo nakupování. Augusta, ač u&#160;nás nikdy nebydlela, znala naši vilu líp než já a&#160;věděla, že v&#160;jednom pokoji chybí zrcadlo, v&#160;druhém koberec a&#160;ve třetím že je místo pro sošku. Nakoupila nábytku do celého jednoho salonu a&#160;z&#160;každého města, kam jsme přijeli, se vypravovala aspoň jedna zásilka. Zdálo se mi, že by bylo účelnější a&#160;mnohem snazší udělat všechny ty nákupy v&#160;Terstu. Takhle se muselo myslet na dopravu, na pojištění a&#160;na různé celní formality.</p>
			<p class="MLP_text ParaOverride-1">„Ale copak nevíš, že se zboží musí vozit z&#160;místa na místo? Copak nejsi obchodník?“ A&#160;zasmála se.</p>
			<p class="MLP_text ParaOverride-1">Měla skoro pravdu. Namítl jsem:</p>
			<p class="MLP_text ParaOverride-1">„Zboží se vozí z&#160;místa na místo, aby se prodávalo a&#160;aby se na tom vydělalo. Jinak se nechává na pokoji, a&#160;totéž platí i&#160;o&#160;nás.“</p>
			<p class="MLP_text ParaOverride-1">Ale podnikavost byla jedna z&#160;věcí, které jsem měl na ní nejraději. Byla tak rozkošná ve své prostodušnosti! Prostodušnosti, neboť aby člověk mohl věřit, že udělal dobrý obchod jedině tím, že něco koupil, k&#160;tomu je třeba nemít ani potuchy o&#160;dějinách světa; výhodnost kupu se přece pozná teprve při prodeji.</p>
			<p class="MLP_text ParaOverride-1">Myslel jsem si, že jsem na nejlepší cestě k&#160;uzdravení. Mé rány už nebyly tak zjitřené. Od té doby se také datuje ta moje neochvějná veselost. Uložil jsem si to v&#160;těch nezapomenutelných dnech jako jakýsi závazek vůči Augustě a&#160;byl to jediný slib, který jsem neporušil až na pár krátkých okamžiků, totiž když se život smál silněji než já. Náš vztah byl a&#160;zůstal plný úsměvů; já jsem se neustále usmíval nad ní, protože jsem se domníval, že nic neví, a&#160;ona zase nade mnou, protože mi přičítala mnoho vědomostí i&#160;mnoho omylů, z&#160;nichž mne ona&#160;– jak si namlouvala&#160;– vyvedla. Zůstal jsem navenek veselý, i&#160;když se mne pak nemoc znovu zmocnila celého. Veselý, jako bych ty svoje bolesti cítil jako lechtání.</p>
			<p class="MLP_text ParaOverride-1">Ale ani přes to svoje nové zdraví jsem se na té dlouhé pouti napříč Itálií neobešel bez hromady strastí. Odjeli jsme bez doporučujících dopisů a&#160;mně se velice často zdálo, že mnozí z&#160;těch neznámých, mezi nimiž jsme se pohybovali, jsou naši nepřátelé. Byly to směšné obavy, ale nedokázal jsem je překonat. Mohl jsem být přepaden, uražen a&#160;především pomluven, a&#160;kdo by se mě zastal?</p>
			<p class="MLP_text ParaOverride-1">Tento strach, kterého si naštěstí nikdo, ani Augusta, nevšiml, vyvrcholil jednou v&#160;opravdové krizi. Měl jsem ve zvyku kupovat takřka všechny noviny, které mi byly na ulici nabídnuty. Jednoho dne jsem se zastavil u&#160;kteréhosi novinového stánku, a&#160;tu mě napadlo, že by mě ten prodavač mohl dát snadno ze zášti zavřít jako zloděje, protože jsem si u&#160;něho koupil jen jedny noviny, a&#160;přitom jsem měl pod paží plno dalších, které jsem koupil jinde a&#160;ještě ani neotevřel. Rozběhl jsem se pryč i&#160;s&#160;Augustou, aniž jsem jí řekl, proč tak spěchám.</p>
			<p class="MLP_text ParaOverride-1">A&#160;tak se stalo, že jsem se spřátelil s&#160;jedním drožkářem a&#160;jedním průvodcem; v&#160;jejich společnosti jsem si byl aspoň jist, že mě nikdo nemůže nařknout z&#160;takových směšných krádeží.</p>
			<p class="MLP_text ParaOverride-1">S&#160;tím drožkářem jsem měl zřejmě cosi společného. Měl hrozně rád castellské a&#160;vykládal mi, že mu co chvíli otékají nohy. Chodil s&#160;tím do nemocnice, a&#160;když ho propouštěli uzdraveného, vždycky ho důtklivě nabádali, aby toho vína nechal. A&#160;on si to pokaždé, jak říkal, železně umiňoval, a&#160;aby to předsevzetí zhmotnil, dělal si na kovovém řetízku od hodinek uzel. Ale když jsem ho poznal, visel mu ten řetízek na vestě bez uzlu. Řekl jsem mu, aby se odstěhoval ke mně do Terstu. Popsal jsem mu chuť našeho vína, tak odlišného od toho, co pil on, abych ho ujistil, že tam by ta drastická kúra měla úspěch. Nechtěl o&#160;tom slyšet a&#160;odmítl s&#160;tváří, v&#160;níž se už předem zračil stesk.</p>
			<p class="MLP_text ParaOverride-1">S&#160;průvodcem jsem se sblížil, protože se mi zdálo, že vyniká nad své kolegy. Není nesnadné znát dějiny mnohem líp než já, ale i&#160;sama Augusta se svou přesností a&#160;se svým Baedekrem potvrdila správnost řady jeho údajů. Kromě toho byl mladý, a&#160;tak nás honíval klusem ulicemi posetými sochami.</p>
			<p class="MLP_text ParaOverride-1">Když jsem tyto dva přátele ztratil, odjel jsem z&#160;Říma. Drožkář, který si u&#160;mne přišel na kupu peněz, mi ukázal, jak se mu to víno občas vráží i&#160;do hlavy, a&#160;najel s&#160;námi na kterousi náramně pevnou starořímskou stavbu. A&#160;průvodce si jednoho dne usmyslel tvrdit, že staří Římané znali velmi dobře elektřinu a&#160;hojně ji používali. Recitoval dokonce latinské verše, které to měly dotvrdit.</p>
			<p class="MLP_text ParaOverride-1">Tenkrát mě však postihla jiná malá nemoc, z&#160;níž jsem se už neměl nikdy vyléčit. Taková nicotnost&#160;– strach ze stárnutí, a&#160;hlavně strach ze smrti. Původ to mělo myslím v&#160;jisté zvláštní formě žárlivosti. Stárnutí mi nahánělo strach jedině proto, že mě přibližovalo k&#160;smrti. Dokud budu živ, Augusta mi určitě nebude nevěrná, ale představoval jsem si, že jakmile budu jednou mrtev a&#160;pochován, postará se nejdřív, aby byl můj hrob udržován v&#160;naprostém pořádku a&#160;aby byly za mne slouženy příslušné mše, ale pak se okamžitě začne rozhlížet kolem sebe a&#160;hledat mého nástupce, kterého by obklopila týmž zdravým a&#160;spořádaným světem, jakým teď obklopuje mě. Její krásné zdraví přece nemůže umřít jen proto, že jsem umřel já. Měl jsem v&#160;ně takovou víru, že by je podle mého mohl rozdrtit jedině vlak v&#160;plné jízdě.</p>
			<p class="MLP_text ParaOverride-1">Vzpomínám si, jak jsme jednou večer jeli v&#160;Benátkách gondolou po jednom z&#160;těch kanálů plných hlubokého ticha, přerušovaného co chvíli světlem a&#160;hlukem ulice, která se do něho znenadání otevře. Augusta se jako vždy dívala kolem sebe a&#160;pečlivě všechno registrovala&#160;– zelenou a&#160;svěží zahradu, která se tyčila na špinavé podezdívce obnažené vodou, jež opadla, věž, která se zrcadlila v&#160;kalné hladině, dlouhou uličku a&#160;na jejím konci řeku světla a&#160;lidi. Já si naopak uvědomoval ve tmě s&#160;naprostou sklíčeností jen sebe. Připomněl jsem jí, jak utíká čas, že brzy pojede na takovou svatební cestu znovu a&#160;s&#160;někým jiným. Byl jsem si tím tak jist, že mi to připadalo, jako bych jí líčil událost, která se už stala… A&#160;připadlo mi nemístné, že se dala do pláče, aby popřela její pravdivost. Možná že mi špatně rozuměla a&#160;myslela si, že jí přisuzuju záměr mě zabít. To vůbec ne! Abych se vyslovil zřetelněji, popsal jsem jí jeden ze způsobů, kterým bych mohl zemřít: moje nohy, které mají určitě už teď špatný oběh krve, zachvátí gangréna a&#160;tato gangréna se bude šířit a&#160;šířit, až zasáhne některý orgán nezbytný k&#160;tomu, abych udržel oči otevřené. A&#160;tak je tedy zavřu a&#160;sbohem, patriarcho! Bude se muset vyrobit nový.</p>
			<p class="MLP_text ParaOverride-1">Augusta vzlykala dál a&#160;její pláč mně uprostřed nesmírného smutku toho kanálu připadal náramně důležitý. Vyvolalo ho snad zoufalství, protože si jasně uvědomila hrůzu svého zdraví? Pak by tedy v&#160;tom pláči vzlykalo celé lidstvo. Jenomže pak jsem poznal, že Augusta vůbec ani nevěděla, jak vlastně zdraví vypadá. Zdraví se nerozebírá, ba ani se nedívá do zrcadla. Jedině my nemocní víme cosi o&#160;sobě.</p>
			<p class="MLP_text ParaOverride-1">Tenkrát mi taky řekla, že mě milovala, ještě než mě poznala. Zamilovala se do mne, sotva uslyšela moje jméno, které uvedl její otec asi takto: Zeno Cosini, prosťáček, co vyvaluje oči, když slyší o&#160;nějakém šikovném obchodním tahu, a&#160;honem si to zaznamenává do zápisníku, který pak někde ztratí. A&#160;jestli jsem si nevšiml jejího zmatku, když jsme se poprvé setkali, bylo to zřejmě tím, že jsem byl taky zmaten.</p>
			<p class="MLP_text ParaOverride-1">Vzpomněl jsem si, že jsem byl při setkání s&#160;Augustou vyveden z&#160;míry, jak je nehezká, protože jsem čekal, že u&#160;nich najdu čtyři dívky s&#160;jmény na A&#160;a všechny překrásné. Teď se dovídám, že mě miluje už dlouho, ale co to dokazuje? Neudělal jsem jí radost tím, že bych uznal svůj omyl. Až umřu, vezme si určitě jiného. Když se její pláč trochu ztišil, přitiskla se ke mně ještě těsněji a&#160;najednou se mě se smíchem zeptala:</p>
			<p class="MLP_text ParaOverride-1">„Kde bych našla toho tvého nástupce? Copak nevidíš, jak jsem ošklivá?“</p>
			<p class="MLP_text ParaOverride-1">Vskutku, pravděpodobně by mi bylo dopřáno hnít nějaký čas v&#160;klidu a&#160;míru.</p>
			<p class="MLP_text ParaOverride-1">Ale ten strach ze stárnutí mě už nepřešel, protože jsem se pořád strachoval, že budu muset přenechat svou ženu jiným. Nezmírnil se, když jsem ji začal podvádět, ale ani se nezvětšil při pomyšlení, že ztratím týmž způsobem i&#160;milenku. Byla to docela jiná věc, která neměla s&#160;tou první nic společného. Kdykoli mě ten strach ze smrti přepadl, obracel jsem se pro útěchu k&#160;Augustě jako děti, co si dávají mamince pofoukat poraněnou ručičku. A&#160;Augusta nacházela vždy nová slova, aby mě utěšila. Na svatební cestě mi prorokovala ještě třicet let mládí a&#160;dnes mi jich slibuje zrovna tolik. Já jsem naproti tomu věděl, že ty radostné týdny naší svatební cesty mě citelně přiblížily k&#160;děsivému šklebu agónie. Augusta si může říkat, co chce, já si to brzy spočítal: každým týdnem se k&#160;němu blížím o&#160;týden.</p>
			<p class="MLP_text ParaOverride-1">Když jsem si uvědomil, že mě jedno a&#160;totéž trápení zachvacuje až příliš často, nechtěl jsem ji unavovat tím, že bych jí říkal pořád totéž, a&#160;tak když jsem ji chtěl upozornit, že potřebuju útěchu, stačilo, abych zašeptal:</p>
			<p class="MLP_text ParaOverride-1">„Chudáku Cosini!“</p>
			<p class="MLP_text ParaOverride-1">A&#160;Augusta už věděla přesně, co mě souží, a&#160;spěchala mě zahrnout svou velikou láskou. Tak se mi podařilo zajistit si její útěchu, i&#160;když jsem měl docela jiné strasti. Jednoho dne jsem celý ztrápený z&#160;toho, že ji podvádím, nedopatřením zašeptal:</p>
			<p class="MLP_text ParaOverride-1">„Chudáku Cosini!“</p>
			<p class="MLP_text ParaOverride-1">A&#160;přineslo mi to velikou výhodu, protože i&#160;tenkrát mi její utěšování udělalo náramně dobře.</p>
			<p class="MLP_text ParaOverride-1">Po návratu ze svatební cesty jsem s&#160;překvapením shledal, že jsem ještě nikdy nebydlel v&#160;tak pohodlném a&#160;teplém bytě. Augusta do něho zavedla všechny příjemnosti, které znala z&#160;domova, a&#160;navíc ještě řadu dalších, na které přišla sama. Koupelna, která byla odjakživa na konci chodby půl kilometru od mé ložnice, byla najednou hned vedle a&#160;měla víc kohoutků. Místnůstka u&#160;jídelny se změnila v&#160;kávový koutek. Byl vyložen tapetami a&#160;zařízen velikými koženými lenoškami, ve kterých jsme denně strávili hodinku po obědě. Proti mé vůli tam bylo všechno, čeho bylo třeba ke kouření. Ke změnám došlo, jakkoli jsem se tomu bránil, i&#160;v&#160;mé pracovničce. Měl jsem strach, aby mi ji změny nezprotivily, ale brzy jsem zjistil, že teprve teď se tam dá žít. Augusta upravila její osvětlení tak, že se dalo číst, ať už jsem seděl u&#160;stolu, nebo se rozložil v&#160;lenošce, anebo natáhl na pohovce. Dokonce i&#160;housle dostaly pult s&#160;hezkou lampičkou, která osvětlovala noty, aniž to bodalo do očí. A&#160;i zde, a&#160;zase proti své vůli, jsem byl obklopen vším, čeho bylo třeba, abych si mohl pokojně zakouřit.</p>
			<p class="MLP_text ParaOverride-1">Z&#160;těchto důvodů se v&#160;domě pořád něco stavělo, a&#160;to se neobešlo bez určitého zmatku, který poněkud rušil náš klid. Pro Augustu, která pracovala pro věčnost, nemohlo to krátké nepohodlí nic znamenat, ale se mnou to bylo docela jinak. Když projevila přání zřídit si na zahradě malou prádelnu, což znamenalo zároveň stavbu vhodného domku, postavil jsem se energicky proti tomu. Augusta tvrdila, že prádelna v&#160;domě je zárukou zdraví pro <span class="MLP_znak_kurziva_11b">malé</span>. Ale my jsme žádné <span class="MLP_znak_kurziva_11b">malé</span> zatím neměli, a&#160;tak jsem neviděl důvod, proč bych měl pro ně snášet nepohodlí, ještě než přišlo na svět. Má žena naproti tomu vnášela do našeho starého domu cosi z&#160;instinktů volné přírody a&#160;v&#160;lásce se podobala vlašťovce, která okamžitě myslí na hnízdo.</p>
			<p class="MLP_text ParaOverride-1">Ale i&#160;já se v&#160;lásce činil a&#160;nosil domů květiny a&#160;šperky. Manželstvím se můj život naprosto změnil. Po slabém pokusu o&#160;odpor jsem se vzdal svobody nakládat s&#160;časem podle své libosti a&#160;dodržoval jsem co nejpřísnější rozvrh hodin. V&#160;tomto směru dosáhla má výchova skvělých výsledků. Jednoho dne, bylo to hned po naší svatební cestě, jsem se nechal nevinně zdržet a&#160;zůstal jsem přes oběd venku; snědl jsem něco v&#160;automatu a&#160;vrátil jsem se domů až večer. Když jsem přišel, bylo už po setmění, zjistil jsem, že Augusta neobědvala a&#160;padá hlady. Nic mi nevyčítala, nedala se však přesvědčit, že neudělala dobře. Mírně, ale rozhodně prohlásila, že pokud jí nic neřeknu předem, bude s&#160;obědem čekat třeba až do večera. To už nebyl žádný žert! Podruhé mě zase přiměl kterýsi přítel, abych zůstal venku až do druhé hodiny v&#160;noci. Když jsem přišel, našel jsem Augustu, jak na mě čeká a&#160;drkotá zuby, protože zapomněla na kamna. Měla z&#160;toho dokonce lehké nachlazení, a&#160;to způsobilo, že jsem na tu lekci nikdy nezapomněl.</p>
			<p class="MLP_text ParaOverride-1">Jednoho dne jsem jí chtěl dát další veliký dar: rozhodl jsem se pracovat! Toužila po tom a&#160;já si taky myslel, že by pro mé zdraví byla práce užitečná. Kdo má málo času na nemoce, je míň nemocný, to se rozumí samo sebou. Šel jsem tedy do práce, a&#160;nevydržel-li jsem tam, nebyla to opravdu moje vina. Šel jsem tam s&#160;nejlepšími úmysly a&#160;s&#160;opravdovou pokorou. Nedožadoval jsem se účasti na vedení podniku, naopak, chtěl jsem zatím vést hlavní knihu. Před tím foliantem, který byl plný zápisů rozložených pravidelně jako ulice a&#160;domy, jsem se cítil plný úcty a&#160;dal jsem se do psaní s&#160;třesoucí se rukou.</p>
			<p class="MLP_text ParaOverride-1">Mého zaučení se ujal Oliviho synek, střídmě elegantní mladíček s&#160;brýlemi, kovaný ve všech obchodních vědách, a&#160;já si na něho opravdu nemůžu naříkat. Otravoval mě sice trochu tou svou ekonomií a&#160;teorií poptávky a&#160;nabídky, která mi připadala mnohem jasnější, než chtěl připustit. Ale bylo vidět, že má jistý respekt k&#160;šéfovi, a&#160;já mu za to byl tím vděčnější, že vůbec nepřicházelo v&#160;úvahu, že by se mu naučil od otce. Úcta k&#160;majetku zřejmě patřila k&#160;ekonomii. Nevytkl mi nikdy chyby, které jsem v&#160;zápisech často dělal; jenže měl sklon je přičítat mé neznalosti a&#160;zahrnoval mě vysvětlováním, což bylo opravdu zbytečné.</p>
			<p class="MLP_text ParaOverride-1">Neštěstí bylo, že jak jsem těm obchodům pořád přihlížel, dostal jsem je chuť dělat. V&#160;té knize jsem si často velice zřetelně představoval vlastní kapsu, a&#160;když jsem u&#160;klientů zapisoval položku na straně „má dáti“, připadalo mi, že v&#160;ruce držím místo pera hůlku <span class="MLP_znak_kurziva_11b">croupiera</span>, který shrabuje peníze ležící na hracím stolku.</p>
			<p class="MLP_text ParaOverride-1">Mladý Olivi mi taky ukazoval poštu, která přicházela, a&#160;já ji četl s&#160;velkou pozorností a&#160;zpočátku&#160;– to musím přiznat&#160;– s&#160;nadějí, že jí porozumím líp než ostatní. Jednoho dne upoutala mou vášnivou pozornost jakási naprosto běžná nabídka. Ještě než jsem ji dočetl, cítil jsem, že se mi v&#160;prsou zdvíhá cosi, v&#160;čem jsem okamžitě poznal tu nejasnou předtuchu, která se mne občas zmocňovala u&#160;hracího stolku. Něco takového se dá těžko popsat. Je to, jako by se člověku šířily plíce, jimiž s&#160;rozkoší vdechuje vzduch, i&#160;když je sebevíc zakouřený. Ale to není všechno: najednou víte, že zdvojnásobíte-li sázku, bude vám ještě líp. Jenže to všechno potřebuje praxi. Musíte vědět, co to je vstávat od stolku s&#160;prázdnými kapsami a&#160;žalem, že jste na tu předtuchu nedbal; pak už vám neuteče. A&#160;když jste na ni nedbal, nedá se už ten den nic dělat, protože karty se mstí. Ale u&#160;zeleného stolku se dá spis odpustit, že jste ji necítil, než u&#160;poklidné hlavní knihy, a&#160;já ji doopravdy jasně cítil, jak ve mně křičí: „Okamžitě to sušené ovoce kup!“</p>
			<p class="MLP_text ParaOverride-1">Promluvil jsem o&#160;tom velice klidně s&#160;Olivim, aniž jsem se samozřejmě zmínil o&#160;svém vnuknutí. Olivi odpověděl, že obchody toho druhu dělá jedině na účet jiných, pokud na tom může něco vydělat. Tím vyloučil z&#160;mých obchodů možnost vnuknutí a&#160;přenechal ji jiným.</p>
			<p class="MLP_text ParaOverride-1">V&#160;noci se mé přesvědčení utvrdilo; byla to tedy skutečně představa. Dýchal jsem tak dobře, že jsem nemohl spát. Augusta vycítila můj neklid, a&#160;tak jsem jí musel povědět, co je toho příčina. Měla okamžitě totéž vnuknutí jako já a&#160;ze spaní nakonec zamumlala:</p>
			<p class="MLP_text ParaOverride-1">„Copak nejsi šéf?“</p>
			<p class="MLP_text ParaOverride-1">Ráno, než jsem odešel, ovšem starostlivě řekla:</p>
			<p class="MLP_text ParaOverride-1">„Ale ne, abys Oliviho dopálil. Nechceš, abych o&#160;tom promluvila s&#160;tatínkem?“</p>
			<p class="MLP_text ParaOverride-1">Nechtěl jsem, protože jsem věděl, že ani Giovanni příliš nedá na vnuknutí.</p>
			<p class="MLP_text ParaOverride-1">Přišel jsem do kanceláře pevně rozhodnut bít se za svou myšlenku a&#160;také se pomstít za to nevyspání. Boj trval až do poledne, kdy vypršela lhůta k&#160;přijetí nabídky. Olivi zůstal neoblomný a&#160;odbyl mě jako obvykle poznámkou:</p>
			<p class="MLP_text ParaOverride-1">„Chcete snad omezit práva, která mi dal váš nebožtík otec?“ Dotčeně jsem se zatím vrátil ke své hlavní knize pevně rozhodnut, že se už do obchodů nebudu plést. Ale chuť těch rozinek mi zůstala v&#160;ústech a&#160;já se v&#160;Tergesteu denně informoval o&#160;jejich ceně. Na ostatním mi nezáleželo. Stoupaly pomalu, pomaloučku, jako by potřebovaly sebrat síly k&#160;rozletu. Potom udělaly za jediný den ohromný skok nahoru. Byla špatná sklizeň a&#160;teprve teď se to zjistilo. Takové vnuknutí je divná věc. Slabou sklizeň nepředvídalo, jedině zvýšené ceny.</p>
			<p class="MLP_text ParaOverride-1">Karty se pomstily. Já mezitím nedokázal zůstat u&#160;své hlavní knihy a&#160;ztratil veškerou úctu ke svým učitelům, tím spíš, že Olivi si už zřejmě nebyl tak jist, že udělal dobře. Já se smál a&#160;vysmíval; to byla moje hlavní práce.</p>
			<p class="MLP_text ParaOverride-1">Pak přišla druhá nabídka takřka za dvojnásobnou cenu. Aby si mě udobřil, požádal mě Olivi o&#160;radu a&#160;já mu vítězně řekl, že bych rozinky za takovou cenu nikdy nejedl. Olivi uraženě zamumlal:</p>
			<p class="MLP_text ParaOverride-1">„Řídím se systémem, kterého se držím celý život.“</p>
			<p class="MLP_text ParaOverride-1">A&#160;šel hledat kupce. Našel jednoho, ale jen na malé množství, a&#160;pak se s&#160;nejlepšími úmysly zase vrátil ke mně a&#160;váhavě se mne zeptal:</p>
			<p class="MLP_text ParaOverride-1">„Mám to koupit kvůli takové troše?“</p>
			<p class="MLP_text ParaOverride-1">Odpověděl jsem, pořád zlobně:</p>
			<p class="MLP_text ParaOverride-1">„Já bych to koupil i&#160;bez toho!“</p>
			<p class="MLP_text ParaOverride-1">Nakonec Olivi ztratil důvěru ve vlastní úsudek a&#160;sjednal prodej, i&#160;když ho neměl krytý. Rozinky stoupaly dál a&#160;my ztratili všechno, co se na takovém malém množství dalo ztratit.</p>
			<p class="MLP_text ParaOverride-1">Jenže Olivi dostal na mne zlost a&#160;prohlásil, že hrál, jen aby mi udělal radost. Chytrák zapomněl, že jsem mu radil vsadit na červenou, a&#160;on vsadil na černou. Náš spor se nedal srovnat. Olivi se obrátil na tchána a&#160;řekl mu, že kdybychom firmu vedli oba, bylo by jí to neustále ke škodě, a&#160;jestli si to moje rodina přeje, on i&#160;jeho syn odejdou, aby mi ponechali volné pole. Tchán se rozhodl okamžitě pro Oliviho. Řekl mi:</p>
			<p class="MLP_text ParaOverride-1">„Historie s&#160;těmi rozinkami je víc než poučná. Vy dva spolu být nemůžete. Kdo má tedy odejít? Ten, kdo by byl sám udělal jeden dobrý obchod, nebo ten, kdo řídí sám podnik už půl století?“</p>
			<p class="MLP_text ParaOverride-1">Taky Augustu otec navedl, aby mě přesvědčila, že se nemám plést do svých vlastních věcí.</p>
			<p class="MLP_text ParaOverride-1">„Ty se zřejmě kvůli své dobrotě a&#160;naivnosti k&#160;obchodu nehodíš,“ řekla mi. „Zůstaň doma se mnou.“</p>
			<p class="MLP_text ParaOverride-1">Rozezlen jsem se stáhl do svého doupěte, to znamená do své pracovny. Nějaký čas jsem trochu četl a&#160;hrál, potom jsem pocítil potřebu nějaké vážnější činnosti a&#160;taktak že jsem se nevrátil k&#160;chemii a&#160;pak k&#160;právům. Nakonec, ale proč, to opravdu nevím, jsem se dal do studia náboženství. Bylo mi, jako bych pokračoval ve studiu, které jsem začal, když umřel otec. Tentokrát to byl možná energický pokus dostat se blíž k&#160;Augustě a&#160;k&#160;jejímu zdraví. Nestačilo chodit s&#160;ní na mši; musel jsem se k&#160;tomu dostat jinak, to znamená tím, že jsem četl Renana a&#160;Strausse, prvního s&#160;potěšením, druhého jako trest. Mluvím o&#160;tom zde jen proto, abych ukázal, s&#160;jakou touhou jsem se upínal k&#160;Augustě. A&#160;ona o&#160;tom neměla ani tušení, když mě viděla s&#160;kritickým vydáním Evangelia v&#160;ruce. Dávala přednost lhostejnosti před věděním, a&#160;tak nedovedla ocenit vrcholný výraz citu, který jsem jí tím projevoval. Když jako obvykle přerušila svou <span class="MLP_znak_kurziva_11b">toaletu</span> nebo své domácí práce, aby nakoukla do dveří mého pokoje a&#160;pozdravila mě několika slůvky, a&#160;viděla, že se krčím nad těmi texty, zkroutila pusu:</p>
			<p class="MLP_text ParaOverride-1">„Ty nad tím pořád ještě dřepíš?“</p>
			<p class="MLP_text ParaOverride-1">Přijmout a&#160;praktikovat náboženství, které Augusta potřebovala, na to nebylo třeba mnoho času. Stačil úklon, a&#160;už se zase vracela k&#160;životu. To bylo vše. U&#160;mne dostávalo náboženství zcela jinou podobu. Mít opravdovou víru, neměl bych na tomto světě nic jiného než ji.</p>
			<p class="MLP_text ParaOverride-1">Potom se v&#160;mém skvěle upořádaném pokojíku co chvíli objevovala nuda. Byla to spíš úzkost, protože právě tehdy se mi zdálo, že mám plno sil do práce, ale čekal jsem, že mi život uloží nějaký úkol. Než k&#160;tomu došlo, chodil jsem často ven a&#160;trávil plno času v&#160;Tergesteu nebo v&#160;některé kavárně.</p>
			<p class="MLP_text ParaOverride-1">Celý můj život byl předstíráním činnosti. Což je ta nejnudnější činnost.</p>
			<p class="MLP_text ParaOverride-1">Mou Nemesis, i&#160;když na to nevypadala, byla návštěva jednoho přítele z&#160;univerzity, který se musel v&#160;náramném chvatu vrátit domů z&#160;jedné štýrské vesnice, aby se léčil z&#160;vážné nemoci. Než ke mně zašel, měl už za sebou v&#160;Terstu měsíc na lůžku a&#160;za tu dobu se z&#160;jeho akutní nemoci, zánětu ledvin, stala choroba chronická a&#160;pravděpodobně nevyléčitelná. Ale on si myslel, že je mu líp, a&#160;radostně se chystal, že se během jara rychle přestěhuje někam, kde je mírnější podnebí než u&#160;nás, a&#160;tam se doufal uzdravit úplně. Možná že pro něho bylo fatální, že příliš dlouho otálel v&#160;drsném rodišti.</p>
			<p class="MLP_text ParaOverride-1">Pro mne byla návštěva toho tak nemocného, ale veselého a&#160;usměvavého člověka podle mého soudu velmi neblahá; ale možná že se mýlím&#160;– znamená v&#160;mém životě pouze jisté období, kterým jsem musel projít tak jako tak.</p>
			<p class="MLP_text ParaOverride-1">Onen přítel, Enrico Copler, se divil, že jsem o&#160;něm ani o&#160;jeho nemoci nic neslyšel, i&#160;když o&#160;tom Giovanni musel vědět. Jenže Giovanni neměl od té doby, co byl sám tak nemocný, na nikoho čas a&#160;ani se mi o&#160;tom nezmínil, třebaže si chodil do naší vily, kdykoli bylo slunce, pospat pár hodin na vzduchu.</p>
			<p class="MLP_text ParaOverride-1">Ve společnosti dvou nemocných ubíhalo odpoledne nadmíru vesele. Mluvilo se o&#160;jejich nemocech, což představuje pro nemocné největší rozptýlení, a&#160;přitom to není nic příliš smutného pro zdravé, co to poslouchají. Jen v&#160;jedné věci se neshodli, protože Giovanni musel být na vzduchu a&#160;Enrico to měl zakázané. Ale i&#160;tato neshoda zmizela, jakmile se zvedl větřík, který přiměl i&#160;Giovanniho zůstat s&#160;námi v&#160;teplém pokojíku.</p>
			<p class="MLP_text ParaOverride-1">Copler nám vyprávěl o&#160;své nemoci, která nepůsobila bolesti, ale brala síly. Teprve teď, když už mu bylo líp, si uvědomoval, jak byl nemocný. Mluvil o&#160;lécích, které užíval, a&#160;tu můj zájem ožil. Jeho doktor mu mimo jiné poradil účinný systém, který mu měl zajistit dlouhý spánek, aniž ho přitom otravoval opravdovými uspávajícími prostředky. Ale to jsem přece já potřeboval především!</p>
			<p class="MLP_text ParaOverride-1">Chudák přítel, když slyšel, že potřebuju léky, si chvíli dělal lichou naději, že trpím stejnou nemocí jako on, a&#160;radil mi, abych se dal prohlédnout, proklepat a&#160;prošetřit.</p>
			<p class="MLP_text ParaOverride-1">Augusta se dala do srdečného smíchu a&#160;prohlásila, že nejsem nic než zdravý nemocný. A&#160;tu se Coplerovou vyzáblou tváří mihlo cosi jako nelibost. Najednou se mužně zprostil pocitu méněcennosti, k&#160;níž byl, jak se zdálo, odsouzen a&#160;velice energicky se do mne pustil:</p>
			<p class="MLP_text ParaOverride-1">„Zdravý nemocný? Ale pak jsem raději opravdový nemocný. Především zdravý nemocný je cosi směšně nestvůrného a&#160;kromě toho pro něho neexistují léky, kdežto pro nás skutečně nemocné, jak je vidět na mně, má lékárna vždycky něco účinného.“</p>
			<p class="MLP_text ParaOverride-1">Mluvil, jako by byl zdravý člověk, a&#160;já&#160;– abych byl upřímný&#160;– tím trpěl.</p>
			<p class="MLP_text ParaOverride-1">Tchán se k&#160;němu s&#160;velikým důrazem přidal, ale tím, co říkal, se nepodařilo vzbudit pohrdání se zdravým nemocným, protože z&#160;toho příliš jasně čišela závist vůči zdravému. Řekl, že kdyby byl zdravý jako já, místo aby otravoval své bližní naříkáním, běžel by za svými drahými dobrými obchody, zvláště teď, když se mu podařilo shodit břicho. Neměl ani tušení, že to jeho zhubnutí zřejmě vůbec nebylo příznivé znamení.</p>
			<p class="MLP_text ParaOverride-1">V&#160;důsledku toho Coplerova útoku jsem vypadal doopravdy jako nemocný, a&#160;to nemocný, kterého si nikdo nehledí. Augusta pocítila potřebu přispěchat mi na pomoc. Pohladila mě po ruce, kterou jsem nechal ležet na stole, a&#160;řekla, že moje nemoc nikoho neruší a&#160;že vůbec není přesvědčena, že bych si myslel, že jsem nemocný, protože jinak bych neměl takovou radost ze života. A&#160;tak Copler zase upadl do své méněcennosti, k&#160;níž byl odsouzen. Byl na světě sám jako kůl v&#160;plotě, a&#160;mohl-li se se mnou měřit co do zdraví, nemohl proti mně postavit žádný cit, který by se vyrovnal tomu, který mi skýtala Augusta. Protože pociťoval živě potřebu ošetřovatelky, přiznal se mi nakonec po čase, jak mi kvůli tomu záviděl.</p>
			<p class="MLP_text ParaOverride-1">Následující dny, zatímco Giovanni spal na zahradě, diskuse pokračovala klidnějším tónem. Copler, který si to mezitím rozvážil, tvrdil, že zdravý nemocný je skutečně nemocný, ale jeho nemoc je niternější a&#160;hlubší. Jeho nervy jsou totiž v&#160;takovém stavu, že cítí nemoc, i&#160;když neexistuje, zatímco jejich normální funkcí by bylo burcovat při bolesti, a&#160;tím přivolat pomoc.</p>
			<p class="MLP_text ParaOverride-1">„Ano!“ řekl jsem. „Jako u&#160;zubů, kde se bolest projeví, jen když je nerv obnažen, a&#160;kdy se musí zničit, aby se člověk uzdravil.“</p>
			<p class="MLP_text ParaOverride-1">Nakonec jsme se shodli, že na tom jsme jeden jako druhý. Jeho totiž nevarovaly nervy dřív ani teď, i&#160;když měl zánět ledvin, zatímco já měl nervy tak citlivé, že mě varovaly i&#160;před nemocí, na kterou umřu možná až za dvacet let. Byly to tedy dokonalé nervy a&#160;jejich jedinou vadou bylo, že mi přály na světě tak málo veselých dnů. Jakmile se Coplerovi podařilo zařadit mě mezi nemocné, byl navýsost spokojen.</p>
			<p class="MLP_text ParaOverride-1">Nevím, proč měl ten chudák mánii mluvit o&#160;ženských, a&#160;když tam nebyla moje žena, nemluvilo se o&#160;ničem jiném. Tvrdil, že u&#160;opravdových nemocných, alespoň pokud šlo o&#160;známé nemoci, pohlavní pud slábne, čímž se organismus brání, kdežto u&#160;zdravých nemocných, kteří trpí jedině v&#160;důsledku příliš přičinlivých nervů (jak zněla naše diagnóza), je patologicky aktivní. Potvrzoval jsem mu jeho teorii vlastními zkušenostmi a&#160;vzájemně jsme se litovali. Nevím, proč jsem mu nechtěl říct, že mám&#160;– a&#160;už dlouho&#160;– daleko k&#160;jakékoli nezřízenosti. Mohl jsem se aspoň přiznat, že se pokládám za rekonvalescenta, když už ne za zdravého, protože bych se ho příliš dotkl a&#160;protože člověk může těžko tvrdit, že je zdráv, když ví, jak je lidský organismus složitý.</p>
			<p class="MLP_text ParaOverride-1">„Toužíš po všech hezkých ženách, které vidíš?“ vyzvídal Copler.</p>
			<p class="MLP_text ParaOverride-1">„Po všech ne,“ zamumlal jsem, abych mu naznačil, že nejsem zas tak nemocný. Určitě jsem netoužil po Adě, kterou jsem vídal každý večer. To byla pro mne přímo zakázaná žena. Šustění jejích sukní mi neříkalo nic, a&#160;i kdybych je směl rozvlnit vlastníma rukama, bylo by to totéž. Ještě že jsem si ji nevzal. Tahle lhostejnost byla&#160;– nebo se mi to aspoň zdálo&#160;– projevem pravého zdraví. Možná že má touha po ní byla tak prudká, že se vyčerpala sama. Jenže moje lhostejnost se vztahovala i&#160;na Albertu, ačkoli byla tak roztomilá v&#160;těch svých spořádaných a&#160;vážných šatečkách do školy. Nebo snad stačilo to, že mám Augustu, upokojit veškerou moji touhu, co se týče Malfentiových? To by bylo opravdu náramně mravné.</p>
			<p class="MLP_text ParaOverride-1">Možná, že jsem o&#160;svém ctnostném životě nemluvil, protože jsem Augustu v&#160;duchu neustále zrazoval, a&#160;dokonce i&#160;teď, když jsem s&#160;toužebným rozechvěním mluvil s&#160;Coplerem, jsem myslel na všechny ženy, které jsem kvůli ní zanedbával. Myslel jsem na ženy, jež chodily ulicemi a&#160;jejichž druhotné pohlavní znaky, ač byly celé zahalené, se rýsovaly tak zřetelně, zatímco u&#160;ženy, kterou člověk měl, jako by právě proto zakrněly. Měl jsem vždycky živou touhu po dobrodružství; po dobrodružství, které začíná obdivováním střevíčku, rukavice, sukně, všeho, co přikrývá a&#160;mění tvary. Jenže tato touha nebyla ještě vina. Ale Copler nedělal dobře, že mě tak rozebíral. Vysvětlovat někomu, jaký vlastně je, znamená opravňovat ho, aby jednal podle své touhy. Copler však udělal ještě něco horšího, jenže ať už mluvil, nebo jednal, nemohl tušit, kam mě zavede.</p>
			<p class="MLP_text ParaOverride-1">Coplerova slova tkví v&#160;mých vzpomínkách tak pevně, že když na ně vzpomenu, vyvstávají ve mně nejen všechny dojmy, ale i&#160;věci a&#160;lidé, kteří se k&#160;nim vážou. Jednou jsem přítele, který se musel vracet domů před západem slunce, doprovázel zahradou. Z&#160;naší vily ležící na kopci býval výhled na přístav a&#160;moře, výhled, kterému teď brání nové stavby. Zůstali jsme stát a&#160;dívali jsme se dlouho na moře rozvlněné lehkým větříkem a&#160;odrážející v&#160;tisícerých červených světlech pokojný jas oblohy. Istrijský poloostrov uklidňoval oči svou mírnou zelení, která vnikala obrovitým obloukem do moře jako hutný stín. Mola a&#160;hráze se ve své strohé geometričnosti zdály malé a&#160;bezvýznamné a&#160;voda v&#160;přístavištích jako by svou nehybností ztemněla, nebo snad byla zkalená? Ve srovnání se vší tou červení míhající se na vodě se mír v&#160;tom širém panoramatu ztrácel a&#160;my, oslepení, jsme se zanedlouho obrátili k&#160;moři zády. Na rovinku před domem se zatím už snášela noc.</p>
			<p class="MLP_text ParaOverride-1">Před vchodem spal ve veliké lenošce tchán, hlavu zakrytou baretem a&#160;navíc chráněnou zvednutým límcem kožichu a&#160;nohy zabalené do pokrývky. Zastavili jsme se a&#160;dívali jsme se na něho. Měl otevřená ústa, spodní čelist mu visela jako nějaká mrtvá věc a&#160;jeho hlasitý dech byl příliš rychlý. Hlava mu co chvíli padala na prsa a&#160;on ji vždycky zase zvedl, aniž se probudil. Přitom mu cukalo víčky, jako by chtěl otevřít oči, aby snáz nabyl rovnováhy, a&#160;jeho dech změnil rytmus. Pokaždé to jeho spánek doslova přetrhlo.</p>
			<p class="MLP_text ParaOverride-1">Tenkrát jsem si poprvé zcela jasně uvědomil, jak je tchán nemocný, a&#160;hluboce mě to zabolelo.</p>
			<p class="MLP_text ParaOverride-1">Copler mi tiše řekl:</p>
			<p class="MLP_text ParaOverride-1">„Měl by se léčit. Pravděpodobně má nemocné ledviny. Ten jeho spánek není normální; já vím, co to je. Chudák!“</p>
			<p class="MLP_text ParaOverride-1">A&#160;nakonec mi poradil, abych zavolal jeho doktora.</p>
			<p class="MLP_text ParaOverride-1">Giovanni nás zaslechl a&#160;otevřel oči. Najednou jako by už nebyl tak nemocný a&#160;žertoval s&#160;Coplerem:</p>
			<p class="MLP_text ParaOverride-1">„Vy jste se odvážil na čerstvý vzduch? Neublížil vám?“</p>
			<p class="MLP_text ParaOverride-1">Zdálo se mu, že hluboce usnul, a&#160;nevěděl, že lapal po vzduchu, ač ležel tváří v&#160;tvář širému moři, které mu ho posílalo tolik! Ale hlas měl chraptivý a&#160;při řeči se zadýchával; jeho tvář byla hlinitá, a&#160;když se zvedl z&#160;lenošky, začalo ho mrazit. Musel se uchýlit do vily. Vidím ho podnes před sebou, jak jde po plošince, pokrývku pod paží, a&#160;jak nás supící, ale usměvavý zdraví.</p>
			<p class="MLP_text ParaOverride-1">„Vidíš, jak vypadá opravdový nemocný?“ řekl Copler, který se nedovedl oprostit od své převládající představy. „Je na umření a&#160;ani neví, že je nemocný.“</p>
			<p class="MLP_text ParaOverride-1">Mě taky napadlo, že skutečný nemocný trpí málo. Tchán, zrovna tak jako Copler už odpočívají léta u&#160;Svaté Anny, ale jednou, když jsem šel kolem jejich hrobů, mi napadlo, že ač tu leží taková léta pod svými náhrobky, teorie, kterou jeden z&#160;nich obhajoval, tím nikterak neutrpěla.</p>
			<p class="MLP_text ParaOverride-1">Než se Copler odstěhoval, zlikvidoval své obchodní záležitosti, a&#160;tak neměl jako já co na práci.</p>
			<p class="MLP_text ParaOverride-1">Sotva však opustil lůžko, nedokázal zůstat chvilku v&#160;klidu, a&#160;protože neměl starost s&#160;vlastními záležitostmi, začal se zabývat cizími, které mu připadaly daleko zajímavější. Tenkrát jsem se tomu smál, ale později jsem měl i&#160;já sám poznat, jakou příjemnou chuť mají záležitosti jiných. Věnoval se dobročinnosti, a&#160;poněvadž se rozhodl, že bude žít pouze z&#160;úroků svého kapitálu, nemohl si dovolit přepych, aby ji provozoval jen za své. Proto pořádal sbírky a&#160;vybíral na ně u&#160;přátel a&#160;známých. Jako řádný obchodník všechno zapisoval a&#160;já si říkal, že ta kniha je jeho útěchou a&#160;že na jeho místě, kdybych byl odsouzen k&#160;tak krátkému životu a&#160;neměl rodinu jako on, bych ji rozhojnil tím, že bych sáhl na svůj kapitál. Ale on byl nemocný zdravý, a&#160;tak vybíral jen úroky, které mu příslušely, protože se nedovedl smířit s&#160;představou krátkého života.</p>
			<p class="MLP_text ParaOverride-1">Jednoho dne mne přepadl s&#160;žádostí o&#160;několik stovek korun na pianino pro jakési chudé děvče, které jsme už jeho přičiněním podporovali já i&#160;další menším měsíčním příspěvkem. Bylo nutno si pospíšit, aby se využilo výhodné příležitosti. Nedokázal jsem odmítnout, ale poněkud nelibě jsem poznamenal, že bych byl na tom vydělal, kdybych byl toho dne nevytáhl paty z&#160;domu. Občas mě přepadají záchvaty lakoty.</p>
			<p class="MLP_text ParaOverride-1">Copler vzal peníze a&#160;s&#160;krátkým poděkováním šel, ale má slova zapůsobila&#160;– a&#160;bohužel významným způsobem, jak se ukázalo za pár dnů. Přišel mi oznámit, že pianino už je na místě a&#160;že slečna Carla Grecová a&#160;její matka mě zvou, aby mi mohly poděkovat. Copler měl strach, aby neztratil klienta, a&#160;chtěl si mě zavázat tím, že mi dá okusit vděčnost těch, kterým jsem prokázal dobrodiní. Nejdřív jsem se chtěl takové nudě vyhnout a&#160;ujistil jsem ho, že jsem přesvědčen, že dovede prokazovat dobrodiní tím nejvhodnějším způsobem, ale on tak naléhal, že jsem nakonec povolil.</p>
			<p class="MLP_text ParaOverride-1">„Je hezká?“ zeptal jsem se se smíchem.</p>
			<p class="MLP_text ParaOverride-1">„Krásná,“ odpověděl, „ale na tu si my nemůžeme dělat zuby.“</p>
			<p class="MLP_text ParaOverride-1">Je zajímavé, jak hodil moje zuby do jednoho pytle se svými, přestože by je tak mohl nakazit svým kazem. Líčil mi počestnost té nešťastné rodiny, která přišla před několika roky o&#160;živitele a&#160;žila i&#160;v&#160;nejhorší bídě naprosto počestně.</p>
			<p class="MLP_text ParaOverride-1">Byl nepříjemný den. Foukal ledový vítr a&#160;já záviděl Coplerovi, který byl v&#160;kožichu. Musel jsem si rukou přidržovat klobouk, jinak by mi byl uletěl. Ale měl jsem dobrou náladu, protože jsem si šel pro díky, které jsem si vysloužil svou filantropií. Prošli jsme pěšky Corsia Stadion a&#160;šli jsme přes Městské sady. Do téhle části města jsem nikdy nechodil. Vešli jsme do jednoho z&#160;těch takzvaných spekulačních domů, jež začali naši předkové stavět před čtyřiceti lety daleko od města, které je pak ihned zaplavilo; vypadal skromně, ale přesto honosněji než domy, které se stavějí ze stejných důvodů dnes. Schodiště zabíralo málo místa, a&#160;přesto bylo velmi vysoké.</p>
			<p class="MLP_text ParaOverride-1">Zastavili jsme se v&#160;prvním patře, kam jsem došel daleko dřív než můj společník, který šel mnohem pomaleji. Překvapilo mě, že z&#160;trojích dveří, které vedly na odpočívadlo schodiště, byly dvoje, ty po stranách, označeny vizitkou Carly Grecové, připíchnutou připínáčky, kdežto na třetích byla rovněž vizitka, ale s&#160;jiným jménem. Copler mi vysvětlil, že Grecové mají vpravo kuchyň a&#160;ložnici, zatímco vlevo byl jen jediný pokoj, a&#160;to pracovna slečny Carly. Podařilo se jim dát prostřední část bytu do podnájmu, a&#160;tak je přišel nájem velice lacino, ale mělo to tu nevýhodu, že musely chodit z&#160;jednoho pokoje do druhého přes schodiště.</p>
			<p class="MLP_text ParaOverride-1">Zaklepali jsme vlevo, na dveře pracovny, kde už na nás čekaly matka i&#160;dcera, zpravené o&#160;naší návštěvě. Copler nás představil. Paní, nesmírně bázlivá osůbka v&#160;chudých černých šatech a&#160;s&#160;hlavou bílou jako sníh, měla ke mně menší řeč, kterou si zřejmě připravila: byly poctěny mou návštěvou a&#160;děkují mi za ten štědrý dar, který jsem jim věnoval. Potom už ani nehlesla.</p>
			<p class="MLP_text ParaOverride-1">Copler přihlížel jako učitel, jenž u&#160;veřejné zkoušky poslouchá lekci, kterou s&#160;velkou námahou naučil své žáky. Opravil paní Grecovou, že jsem nejen věnoval peníze na pianino, ale také přispíval na měsíční podporu, kterou on pro ně sbíral. Měl rád přesnost.</p>
			<p class="MLP_text ParaOverride-1">Slečna Carla se zvedla ze židle, na níž seděla vedle pianina, podala mi ruku a&#160;řekla prostě:</p>
			<p class="MLP_text ParaOverride-1">„Děkuju!“</p>
			<p class="MLP_text ParaOverride-1">Tohle bylo aspoň kratší. Ta hodnost dobrodince mě začínala tížit. Už i&#160;já se zabýval záležitostmi jiných jako nějaký skutečný nemocný! Co asi ve mně viděla ta půvabná dívčina? Úctyhodnou osobu, ale ne muže! A&#160;byla opravdu půvabná! Myslím, že chtěla vypadat mladší, než byla, v&#160;té své sukni příliš krátké na tehdejší módu, ledaže by pro doma nosila šatstvo z&#160;doby, kdy ještě rostla. Ale její hlava byla hlava ženy, a&#160;to ženy, která se chce líbit, soudě podle poněkud strojeného účesu. Bohaté tmavé pletence byly uspořádány tak, že zakrývaly uši i&#160;část šíje. Byl jsem tak stísněn tou svou důstojností a&#160;měl jsem takový strach z&#160;Coplerova inkvizitorského pohledu, že jsem se na to děvče nejdřív ani dobře nepodíval; ale teď už ji znám celou. Její hlas měl v&#160;sobě cosi hudebního, když mluvila, a&#160;z&#160;afektovanosti, ze které se už stala přirozenost, se zalíbením protahovala slabiky, jako by se chtěla polaskat se zvukem, který se jí podařilo vyloudit. Z&#160;toho důvodu, a&#160;taky proto, že některé souhlásky vyslovovala i&#160;na Terst příliš široce, bylo v&#160;její řeči cosi cizího. Později jsem se dozvěděl, že někteří učitelé zpěvu mění kvalitu samohlásek, aby žáky naučili správně posadit hlas. Její výslovnost byla naprosto jiná než Adina. Každý tón mi připadal plný lásky.</p>
			<p class="MLP_text ParaOverride-1">Během té návštěvy se slečna Carla neustále usmívala, možná proto, že si představovala, že tak své tváři vtiskla natrvalo výraz vděčnosti. Později, když jsem za pár hodin začal o&#160;Carle snít, jsem si představoval, že pod tou tváří probíhal boj mezi radostí a&#160;bolestí. Nic z&#160;toho všeho jsem pak v&#160;ní nenašel a&#160;poznovu jsem se poučil, že ženská krása předstírá city, s&#160;nimiž nemá nic společného. Podobně jako nemá žádné hrdinské pocity plátno, na kterém je namalovaná bitva.</p>
			<p class="MLP_text ParaOverride-1">Copler byl zřejmě s&#160;představením spokojen, jako by ty dvě ženy byly jeho dílem. Popisoval mi je: jsou vždy spokojené se svým osudem a&#160;pracují. Mluvil jako nějaká učebnice, a&#160;když jsem mechanicky zívl, vypadalo to, jako bych chtěl potvrdit, že i&#160;já chodil do školy, a&#160;proto vím, jak mají vypadat ctnostné ženy bez peněz.</p>
			<p class="MLP_text ParaOverride-1">Potom požádal Carlu, aby nám něco zazpívala. Nechtěla, prohlásila, že je nachlazená. Navrhla, že nám zazpívá jindy. Cítil jsem se sympatiemi, že má strach z&#160;našeho soudu, ale toužil jsem tu besedu prodloužit a&#160;připojil jsem se ke Coplerovým prosbám. Řekl jsem taky, že nevím, jestli se ještě uvidíme, protože mám moc práce. Copler, ač věděl, že nemám zhola nic na práci, to velice vážně potvrdil. Snadno jsem pak pochopil, že by býval rád, kdybych se už s&#160;Carlou neviděl.</p>
			<p class="MLP_text ParaOverride-1">Ta se znovu pokusila vymluvit, ale Copler jí o&#160;to znovu řekl takovým způsobem, že se to podobalo rozkazu, a&#160;Carla poslechla; dala se tak snadno přinutit!</p>
			<p class="MLP_text ParaOverride-1">Zazpívala „Můj prapor“. Sledoval jsem ze své měkké pohovky, jak zpívá. Horoucně jsem toužil po tom, abych se jí mohl obdivovat. Jak by to bylo krásné, kdyby byla obdařena genialitou! Místo toho jsem s&#160;překvapením slyšel, jak se z&#160;jejího hlasu při zpěvu ztrácí veškerá hudebnost. Úsilí ho kazilo. Carla neuměla ani hrát, a&#160;jak se tak doprovázela jednou rukou, zněla ta ubohá hudba ještě ubožeji. Uvědomil jsem si, že mám před sebou žačku, a&#160;rozbíral jsem, jestli má dost velký hlasový fond. Měla ho až příliš velký! V&#160;tom malém prostoru mi rval uši. Abych ji mohl dál povzbuzovat, řekl jsem si, že má možná špatnou školu.</p>
			<p class="MLP_text ParaOverride-1">Když dozpívala, připojil jsem se ke Coplerovu vydatnému a&#160;mnohomluvnému aplauzu. Řekl:</p>
			<p class="MLP_text ParaOverride-1">„Představ si, jak by takový hlas působil, kdyby ho doprovázel dobrý orchestr.“</p>
			<p class="MLP_text ParaOverride-1">To byla jistě pravda. Takový hlas potřeboval celý a&#160;silný orchestr. Řekl jsem s&#160;velikou upřímností, že bych si rád slečnu poslechl znovu za pár měsíců, a&#160;teprve pak bych se vyslovil o&#160;kvalitě její školy. Už méně upřímně jsem dodal, že takový hlas jistě zasluhuje prvořadou školu. Abych zmírnil, co snad v&#160;mých prvních slovech vyznělo nepříjemně, začal jsem pak filozofovat o&#160;nutnosti najít pro výtečný hlas výtečnou školu. Tenhle superlativ všechno zakryl. Když jsem však pak byl sám, udivilo mě, že jsem pocítil potřebu být ke Carle upřímný. Že bych ji byl už miloval? Ale vždyť jsem si ji ještě ani dobře neprohlédl.</p>
			<p class="MLP_text ParaOverride-1">Na schodech plných pochybného pachu mi ještě Copler řekl:</p>
			<p class="MLP_text ParaOverride-1">„Má až příliš silný hlas. Je to hlas pro scénu.“</p>
			<p class="MLP_text ParaOverride-1">Nevěděl, že já v&#160;té chvíli už vím něco víc&#160;– ten hlas patřil do velice malého prostoru, kde člověk může vychutnávat prostomyslnou působivost takového umění a&#160;snít o&#160;tom, že do něho umění, to jest život a&#160;bolest, vnese.</p>
			<p class="MLP_text ParaOverride-1">Když se Copler se mnou loučil, řekl mi, že mi dá vědět, až Carlin učitel uspořádá veřejný koncert. Šlo o&#160;učitele, který byl zatím ve městě málo znám, ale určitě se stane co nevidět velice slavným. Copler si tím byl jist, třebaže maestro už nebyl nejmladší. Ale teď, co se poznal s&#160;Coplerem, ho zřejmě sláva nemine. Prostě představy dvou lidí, kteří pomalu umírají, jak maestro, tak Copler!</p>
			<p class="MLP_text ParaOverride-1">Zajímavé je, že jsem cítil potřebu vypravovat o&#160;té návštěvě Augustě. Někdo by si mohl myslet, že jsem to udělal z&#160;opatrnosti vzhledem k&#160;tomu, že o&#160;tom věděl Copler a&#160;že jsem neměl odvahu ho požádat o&#160;mlčení. Ale já o&#160;tom mluvil nadmíru rád.</p>
			<p class="MLP_text ParaOverride-1">Byla to velká úleva. Až do té chvíle jsem si neměl co vyčítat kromě toho, že jsem Augustě něco zamlčoval. Teď jsem byl naprosto nevinný.</p>
			<p class="MLP_text ParaOverride-1">Vyptávala se mě chvíli na to děvče, taky jestli je hezká. Nevěděl jsem, co odpovědět; řekl jsem, že mi to ubohé děvče připadalo velice bledničkové. A&#160;pak jsem dostal dobrý nápad:</p>
			<p class="MLP_text ParaOverride-1">„Co kdyby ses jí trochu věnovala?“</p>
			<p class="MLP_text ParaOverride-1">Augusta měla tolik práce ve své nové domácnosti a&#160;u&#160;rodičů, kam ji volávali, aby jim pomohla ošetřovat nemocného otce, že už na to nikdy ani nevzpomněla. Můj nápad byl proto opravdu dobrý.</p>
			<p class="MLP_text ParaOverride-1">Copler se totiž od Augusty dozvěděl, že jsem jí o&#160;naší návštěvě řekl, a&#160;i on zapomněl na vlastnosti, které přičítal zdravým nemocným. Řekl mi před Augustou, že zanedlouho půjdeme Carlu navštívit znovu. Měl jsem jeho plnou důvěru.</p>
			<p class="MLP_text ParaOverride-1">V&#160;té mé nečinnosti se mě okamžitě zmocnila touha vidět se s&#160;Carlou. Neodvážil jsem se rozběhnout k&#160;ní, poněvadž jsem měl strach, že by se to mohl Copler dozvědět. Třebaže bych měl záminek víc než dost. Mohl jsem k&#160;ní zajít a&#160;nabídnout jí větší pomoc, aniž o&#160;tom Copler věděl, ale byl bych si musel být nejdřív jist, že by byla ochotna kvůli svému prospěchu mlčet. A&#160;co když už byl ten opravdový nemocný jejím milencem? Já o&#160;opravdových nemocných nevěděl zhola nic a&#160;bylo velice dobře možné, že měli ve zvyku dávat si platit své milenky jinými. V&#160;takovém případě stačilo, abych zašel za Carlou třeba jen jednou, a&#160;už bych se kompromitoval. Nemohl jsem vystavovat nebezpečí klid své rodinky; nebo lépe&#160;– nevystavil jsem ho nebezpečí, dokud má touha po Carle nevzrostla.</p>
			<p class="MLP_text ParaOverride-1">Jenže ona rostla neustále. Už jsem to děvče znal daleko líp, než když jsem jí tiskl ruku na rozloučenou. Vzpomínal jsem obzvláště na ten černý pletenec, který zakrýval její sněhobílou šíji a&#160;který by člověk musel odsunout nosem, aby mohl políbit kůži utajenou pod ním. K&#160;podnícení mé touhy stačilo, abych si připomněl, že v&#160;prvním patře jednoho domu přímo v&#160;našem malém městě se nachází krásné děvče a&#160;že stačí krátká procházka, aby ji člověk měl! Za takových okolností je boj s&#160;hříchem nesmírně těžký, poněvadž ho člověk musí zahajovat den co den znova, tak dlouho, dokud to děvče zůstane v&#160;tom domě. Carliny dlouhé samohlásky mě volaly, a&#160;možná že právě jejich zvuk ve mně vyvolal přesvědčení, že kdybych já přestal klást odpor, žádný jiný odpor by už neexistoval. Bylo mi ovšem jasné, že se můžu mýlit a&#160;že Copler vidí celou věc mnohem přesněji; také tato pochybnost pomohla prolomit můj odpor, neboť nakonec mohla chuděru Augustu zachránit před mou nevěrou sama Carla, která měla jako žena poslání klást odpor.</p>
			<p class="MLP_text ParaOverride-1">Proč by mi měla ta moje touha působit výčitky, když se zřejmě probudila právě včas, aby mě zachránila před nudou, která mi tenkrát hrozila? Mému vztahu k&#160;Augustě neublížila, právě naopak. Říkával jsem jí od té doby nejen něžná slůvka, která jsem měl pro ni vždy, ale také ta, která se mi v&#160;duchu skládala pro tu druhou. Takovou přemíru něhy náš domov nikdy nepoznal a&#160;Augusta tím byla zřejmě okouzlená. Byl jsem vždycky přesný v&#160;tom, čemu se říká rodinný rozvrh hodin. Mám tak útlocitné svědomí, že jsem se už tehdy svým chováním připravoval zmírnit jeho příští výčitky.</p>
			<p class="MLP_text ParaOverride-1">Důkazem, že jsem přece jen kladl odpor, je to, že jsem se ke Carle nepřihnal najednou, nýbrž že jsem k&#160;ní došel po etapách. Nejdřív jsem několik dnů nechodil dál než k&#160;Městským sadům s&#160;upřímným úmyslem vychutnat zeleň, která působí tak čistě uprostřed těch šedivých ulic a&#160;domů kolem. Potom, jelikož se mi nepoštěstilo potkat ji náhodou, jak jsem doufal, jsem ze sadů zamířil přímo pod její okna. Vydal jsem se tam s&#160;velikým vzrušením, jež připomínalo nesmírné vzrušení hocha, který se poprvé setká s&#160;láskou. Už tak dlouho jsem byl ne snad bez lásky, ale bez všech těch cest, jež k&#160;ní vedou.</p>
			<p class="MLP_text ParaOverride-1">Sotva jsem vyšel z&#160;Městských sadů, div jsem nevrazil do tchyně. Nejdřív se mne zmocnily zvláštní pochybnosti: co dělá tak časně ráno tak daleko od naší čtvrti? Možná že i&#160;ona podvádí nemocného muže. Hned jsem však poznal, že jí křivdím, protože byla u&#160;doktora, aby ji povzbudil po zlé noci, kterou strávila u&#160;Giovanniho. Doktor ji upokojil, ale byla tak rozrušená, že se dokonce zapomněla podivit, že mě potkává na takovém místě, kam chodí obvykle jen staří lidé, děti a&#160;chůvy.</p>
			<p class="MLP_text ParaOverride-1">Mně to setkání stačilo, abych se cítil znovu připoután ke své rodině. Vyrazil jsem rozhodným krokem domů a&#160;do taktu jsem si mumlal: „Už nikdy! Už nikdy!“ Augustina matka mi v&#160;té chvíli s&#160;tím svým trápením připomněla všechny mé povinnosti. Byla to dobrá lekce a&#160;vystačila na celý den.</p>
			<p class="MLP_text ParaOverride-1">Augusta nebyla doma, protože běžela k&#160;otci a&#160;zůstala u&#160;něho celé dopoledne. U&#160;oběda mi řekla, že se hovořilo o&#160;tom, jestli by se vzhledem k&#160;Giovanniho stavu neměla odsunout Adina svatba, stanovená na následující týden. Giovannimu bylo už líp. Zřejmě se u&#160;večeře nechal příliš pobízet k&#160;jídlu a&#160;kvůli zažívacím potížím to pak vypadalo, jako by se mu přitížilo.</p>
			<p class="MLP_text ParaOverride-1">Vyprávěl jsem jí, že jsem už o&#160;tom slyšel od její matky, s&#160;níž jsem se ráno srazil v&#160;Městských sadech. Ani Augusta se nepodivila, kudy to chodím, ale já pokládal za nutné jí to vysvětlit. Vyprávěl jsem jí, že od jisté doby jsou cílem mých procházek nejraději Městské sady. Sednu si tam na lavičku a&#160;čtu noviny. Potom jsem dodal:</p>
			<p class="MLP_text ParaOverride-1">„Ten Olivi! Ten mi to navařil, když mě odsoudil k&#160;takové nečinnosti!“</p>
			<p class="MLP_text ParaOverride-1">Augusta, která se v&#160;téhle věci cítila trochu provinilá, se zatvářila bolestně a&#160;lítostivě. A&#160;mně bylo v&#160;té chvíli nesmírně dobře. Byl jsem však skutečně naprosto nevinný, protože jsem celé odpoledne strávil v&#160;pracovně a&#160;mohl jsem si opravdu myslet, že jsem se definitivně vyléčil ze všech zvrácených tužeb. Četl jsem zrovna Apokalypsu.</p>
			<p class="MLP_text ParaOverride-1">Přestože od té doby bylo naprosto jasné, že mám povoleno chodit každé dopoledne do Městských sadů, můj odpor vůči pokušení tak vzrostl, že jsem příštího dne, když jsem vyšel z&#160;domu, zamířil právě opačným směrem. Šel jsem si opatřit nějaké noty, poněvadž jsem chtěl zkusit novou školu pro housle, kterou mi kdosi poradil. Než jsem šel, dozvěděl jsem se, že tchán měl velmi dobrou noc a&#160;že k&#160;nám odpoledne přijede kočárem. Měl jsem radost jak kvůli tchánovi, tak kvůli Guidovi, který se mohl konečně ženit. Bylo všechno v&#160;pořádku: já byl zachráněn a&#160;můj tchán taky.</p>
			<p class="MLP_text ParaOverride-1">Jenže právě ty noty mě zase přivedly ke Carle! Mezi školami, které mi prodavač nabídl, byla omylem také jedna škola zpěvu. Přečetl jsem pozorně její název: „Úplné pojednání o&#160;pěveckém umění (Garciova škola) od E. Garcii (syna), obsahující Zprávu o&#160;memorandu ve věci lidského hlasu, předloženém Akademii věd v&#160;Paříži.“</p>
			<p class="MLP_text ParaOverride-1">Nechal jsem prodavače, aby se věnoval ostatním kupcům, a&#160;dal jsem se do čtení toho sešitku. Musím říct, že jsem ho četl s&#160;rozrušením, které se možná podobá rozrušení, s&#160;nímž bere zkažený chlapec do rukou nějakou pornografii. Vida&#160;– to byla cesta, jak se dostat ke Carle; potřebovala tu knížku, a&#160;kdybych ji s&#160;ní neseznámil, byl by to ode mne zločin. A&#160;tak jsem ji koupil a&#160;vrátil se domů.</p>
			<p class="MLP_text ParaOverride-1">Garciova knížka se skládala ze dvou částí, teoretické a&#160;praktické. Pokračoval jsem v&#160;četbě s&#160;úmyslem porozumět knížce natolik, abych mohl Carle dávat rady, až k&#160;ní půjdu s&#160;Coplerem. Do té doby bych získal čas a&#160;mohl dál pokojně spát, i&#160;kdybych se přitom pořád těšil myšlenkou na dobrodružství, které mě čeká. Události však popohnala sama Augusta. Přerušila mou četbu, aby se se mnou pozdravila, naklonila se ke mně a&#160;dotkla se ústy mé tváře. Zeptala se mne, co dělám, a&#160;jakmile slyšela, že jde o&#160;novou školu, myslela si asi, že to je škola pro housle, a&#160;už si toho víc nevšimla. Když odešla, zveličil jsem si nebezpečí, v&#160;němž jsem se ocitl, a&#160;řekl jsem si, že bych udělal pro své bezpečí líp, kdybych tu knihu neměl v&#160;pracovně. Bylo třeba ji rychle odnést, kam byla určena, a&#160;tak jsem byl přinucen vykročit přímo vstříc svému dobrodružství. Našel jsem něco víc než záminku, abych mohl udělat, po čem jsem toužil.</p>
			<p class="MLP_text ParaOverride-1">Potom jsem už neváhal. Když jsem došel na tu chodbičku na schodech, otočil jsem se hned ke dveřím nalevo. Před těmi dveřmi jsem zůstal na okamžik stát a&#160;poslouchal tóny „Mého praporu“, které se vítězně rozléhaly schodištěm. Vypadalo to, jako by Carla celou tu dobu zpívala bez přestání jedno a&#160;totéž. Usmál jsem se, pln něhy a&#160;touhy, té dětinskosti. Potom jsem opatrně bez klepání otevřel a&#160;po špičkách vešel do pokoje. Chtěl jsem ji rychle, rychle vidět. V&#160;tom malém prostoru byl její hlas opravdu nepříjemný. Zpívala s&#160;velkým nadšením a&#160;větším zápalem než tenkrát při té první návštěvě. Přímo ležela na opěradle židle, aby mohla vydat ze svých plic vše. Viděl jsem jen hlavinku ovinutou silnými pletenci a&#160;jat hlubokým vzrušením, že jsem se odvážil tak daleko, jsem se stáhl. Carla zatím dospěla k&#160;poslednímu tónu, který jako by ani nechtěla dozpívat, a&#160;tak jsem se mohl vrátit na schody a&#160;zavřít za sebou dveře, aniž mě zpozorovala. I&#160;tento poslední tón kolísal nahoru a&#160;dolů, než se ustálil. Carla tedy dovedla rozeznat správný tón a&#160;teď bylo na Garciovi, aby zasáhl a&#160;naučil ji najít ho rychleji.</p>
			<p class="MLP_text ParaOverride-1">Zaklepal jsem, až když jsem se cítil klidnější. Přiběhla okamžitě otevřít a&#160;já nikdy nezapomenu na tu půvabnou postavičku opírající se o&#160;veřeje, zatímco se na mne upřímně dívala velkýma tmavýma očima, než mě v&#160;šeru poznala.</p>
			<p class="MLP_text ParaOverride-1">Mezitím jsem se však uklidnil do té míry, že se mne znovu zmocnily všecky mé pochyby. Byl jsem na nejlepší cestě podvádět Augustu, ale myslel jsem si, že tak jako jsem se v&#160;minulých dnech spokojil tím, že jsem chodil až do Městských sadů a&#160;dál ne, tím snáz se i&#160;teď dokážu zastavit u&#160;těch dveří, odevzdat tu kompromitující knihu a&#160;odejít plně uspokojen. Byl to krátký okamžik plný dobrých předsevzetí. Vzpomněl jsem si dokonce na jednu zvláštní radu, jak se zbavit kouření, kterou mi kdosi dal a&#160;která mohla být při této příležitosti užitečná: občas stačí pro klid duše zapálit sirku a&#160;pak ji odhodit i&#160;s&#160;cigaretou.</p>
			<p class="MLP_text ParaOverride-1">Byl bych to mohl ještě snadno udělat, neboť sama Carla, když mě poznala, se celá zapálila a&#160;nejdřív chtěla utéct, poněvadž se styděla&#160;– jak jsem se později dozvěděl –, že jsem ji zastihl v&#160;takových obnošených šatech pro doma.</p>
			<p class="MLP_text ParaOverride-1">Jakmile mě poznala, pokládal jsem za nutné se omluvit:</p>
			<p class="MLP_text ParaOverride-1">„Přinesl jsem vám tadyhletu knihu, myslím, že vás bude zajímat. Jestli chcete, můžu vám ji tu nechat a&#160;hned zase jít.“</p>
			<p class="MLP_text ParaOverride-1">Tón těch slov&#160;– aspoň se mi zdálo&#160;– byl dost drsný na rozdíl od jejich smyslu, protože jsem to koneckonců nechával na ní, aby rozhodla, mám-li jít, nebo zůstat a&#160;podvést Augustu. Rozhodla to okamžitě, protože mě popadla za ruku, aby mě jistěji zadržela, a&#160;zavedla mě dál. V&#160;očích se mi zatmělo vzrušením a&#160;myslím, že je nevyvolal ani tak dotyk její ruky jako ta důvěrnost, jež, zdá se mi, rozhodla o&#160;mém a&#160;Augustině osudu. Proto se domnívám, že jsem tam vešel s&#160;jistým zdráháním, a&#160;když si v&#160;duchu připomínám historii své první nevěry, mám pocit, že jsem se jí dopustil, protože jsem byl do ní vtažen.</p>
			<p class="MLP_text ParaOverride-1">S&#160;tím ruměncem byla Carlina tvář opravdu krásná. Byl jsem mile překvapen, když jsem si uvědomil, že i&#160;když mě neočekávala, přece jen doufala, že přijdu. S&#160;velikým potěšením mi řekla:</p>
			<p class="MLP_text ParaOverride-1">„Tak vy jste cítil potřebu za mnou zajít. Zajít za ubohým děvčetem, které je vám tak zavázané?“</p>
			<p class="MLP_text ParaOverride-1">Kdybych byl chtěl, byl bych ji jistě mohl vzít okamžitě do náruče, ale já na to ani nepomyslel. Myslel jsem na to tak málo, že jsem ani neodpověděl na její slova, jež mi připadala kompromitující, a&#160;začal jsem znovu mluvit o&#160;Garciovi a&#160;o&#160;tom, jak je pro ni ta kniha nezbytná. Mluvil jsem o&#160;ní se zápalem, který mě dohnal až k&#160;některým méně uváženým slovům. Garcia by ji naučil tvořit tóny pevné jako kov a&#160;lehké jako vzduch. Vysvětlil by jí, že tón musí představovat přímku, nebo dokonce rovinu, ale rovinu hladkou jako zrcadlo.</p>
			<p class="MLP_text ParaOverride-1">Můj zápal přešel, teprve když mě přerušila, aby mi dala najevo své bolestné pochybnosti:</p>
			<p class="MLP_text ParaOverride-1">„Tak vám se tedy nelíbí, jak zpívám?“</p>
			<p class="MLP_text ParaOverride-1">Její otázka mě ohromila. Vyslovil jsem drsnou kritiku, ale neuvědomil jsem si to a&#160;naprosto upřímně jsem to popřel. Popřel jsem to tak dobře, že se mi zdálo, i&#160;když jsem mluvil pořád jen o&#160;zpěvu, že jsem se zase vrátil k&#160;lásce, která mě tak velitelsky přivedla do toho domu. A&#160;má slova byla tak plná lásky, že jimi přece jen prosvítal kus upřímnosti.</p>
			<p class="MLP_text ParaOverride-1">„Jak si můžete myslet na něco takového? Cožpak bych zde byl, kdyby tomu tak bylo? Stál jsem dlouho tamhle na těch schodech a&#160;blaženě poslouchal váš zpěv, tak rozkošný a&#160;výtečný ve své prostotě. Jen se domnívám, že k&#160;jeho zdokonalení je zapotřebí něčeho jiného, a&#160;právě to jsem vám přinesl.“</p>
			<p class="MLP_text ParaOverride-1">Jakou moc však měla v&#160;mé mysli myšlenka na Augustu, jestliže jsem pořád ještě zatvrzele dokazoval, že nejsem ve vleku své touhy!</p>
			<p class="MLP_text ParaOverride-1">Carla vyslechla má lichotivá slova, aniž je dokázala domyslet. Nebyla příliš vzdělaná, ale ke svému velkému překvapení jsem zjistil, že jí nechybí zdravý rozum. Pověděla mi, že má sama silné pochybnosti o&#160;svém nadání a&#160;hlase&#160;– cítila, že nedělá pokroky. Často si po určité době studia popřávala rozptýlení a&#160;odměnu tím, že si zazpívala „Můj prapor“ v&#160;naději, že ve svém hlase objeví něco nového. Ale bylo to pořád jedno a&#160;totéž&#160;– ne horší a&#160;možná že vždy ještě docela dobré, jak ji ujišťovali všichni, co ji slyšeli, a&#160;také já (a&#160;přitom po mně šlehla ze svých krásných temných očí mírně tázavým zábleskem, který dokládal, jak se potřebuje ujistit o&#160;smyslu mých slov, kterým si stále ještě nebyla jista), ale opravdový pokrok v&#160;tom nebyl. Učitel jí říkal, že v&#160;umění neexistují pomalé pokroky, jež vedou k&#160;cíli, a&#160;že se jednoho dne probudí jako velká umělkyně.</p>
			<p class="MLP_text ParaOverride-1">„Jenže to trvá,“ dodala, zahleděna do prázdna, jako by před sebou viděla ty dlouhé hodiny nudy a&#160;hoře.</p>
			<p class="MLP_text ParaOverride-1">Poctivé se říká především všemu, co je upřímné, a&#160;tak by bylo bývalo ode mne svrchovaně poctivé, kdybych byl tomu ubohému děvčeti poradil, aby nechala studia zpěvu a&#160;stala se mou milenkou. Ale já ještě nedospěl tak daleko od Městských sadů&#160;– a&#160;pak, když nic jiného, jsem si nebyl příliš jist svým úsudkem, co se týče pěveckého umění. Od jisté chvíle mi leželo v&#160;hlavě jen jedno&#160;– ten otrava Copler, který trávil každou neděli v&#160;naší vile se mnou a&#160;mou ženou. Teď by byl vhodný okamžik najít si nějakou záminku a&#160;poprosit ji, aby Coplerovi neříkala o&#160;mé návštěvě. Ale neudělal jsem to, jelikož jsem nevěděl, jak svou prosbu navléci, a&#160;bylo to tak dobře, protože za pár dnů chudák přítel onemocněl a&#160;hned nato zemřel.</p>
			<p class="MLP_text ParaOverride-1">Zatím jsem jí řekl, že v&#160;Garciovi najde všechno, co hledá, a&#160;ona od té knihy okamžik, ale jen okamžik, dychtivě čekala zázraky. Jakmile se však ocitla tváří v&#160;tvář tolika slovům, začala brzy o&#160;účinnosti kouzla pochybovat. Předčítal jsem Gardovy teorie v&#160;italštině, potom jsem jí je v&#160;italštině vysvětloval, a&#160;když to nestačilo, překládal jsem jí je do terstštiny, jenže ona nepocítila, že by se jí něco hnulo v&#160;hrdle, a&#160;jedině kdyby se to projevilo takovým způsobem, byla by mohla té knížce přiznat, že je skutečně účinná. Naneštěstí jsem i&#160;já brzy nato dospěl k&#160;přesvědčení, že v&#160;mých rukou nemá ta knížka valnou cenu. Jak jsem tak ty věty probíral nejmíň třikrát po sobě a&#160;nevěděl si s&#160;nimi rady, začal jsem se mstít za svou neschopnost tím, že jsem je nenuceně kritizoval. A&#160;tak marnil Garcia svůj i&#160;můj čas dokazováním, že není správné pokládat lidský hlas za jediný nástroj, jelikož dovede vyluzovat různé zvuky. Ale pak by se musely i&#160;housle pokládat za konglomerát nástrojů. Možná že jsem dělal chybu, že jsem před Carlou vyslovil takovou kritiku, ale před ženou, kterou chcete získat, se člověk těžko udrží, aby nevyužil příležitosti dokázat svou nadřazenost. Carla se mi skutečně obdivovala, ale knihu, která byla naším Galeottem, i&#160;když nás nedovedla až k&#160;hříchu, od sebe doslova odstrčila. Já jsem se jí ještě nedokázal vzdát, a&#160;tak jsem to odložil na příští návštěvu. Po Coplerově smrti už toho nebylo zapotřebí. Jakékoli spojení mezi jejím domovem a&#160;mým bylo přerušeno, a&#160;tak mě už v&#160;mém jednání mohlo brzdit jedině moje svědomí.</p>
			<p class="MLP_text ParaOverride-1">Zatím jsme se však už dost důvěrně sblížili, důvěrněji, než by se dalo od toho půlhodinového rozhovoru čekat. Myslím, že shoda v&#160;kritickém soudu lidi důvěrně sbližuje. Chudák Carla využila té důvěrnosti, aby se mi svěřila se svými strastmi. Po Coplerově zásahu se v&#160;té rodině žilo skromně, ale bez většího odříkání. Obě ubohé ženy nejvíc tížilo pomyšlení na budoucnost. Copler jim totiž nosil svou podporu v&#160;přesně určené dny, ale najisto s&#160;ní počítat nesměly; neměl rád starosti a&#160;raději je přenechal jim. Kromě toho nedával ty peníze zadarmo: byl skutečným pánem v&#160;domě a&#160;chtěl být informován o&#160;každé maličkosti. Běda, jestli si dovolily výdaj, který předem neschválil! Carlina matka se krátce předtím necítila dobře a&#160;Carla, aby se mohla starat o&#160;domácnost, zanedbávala několik dní zpěv. Copler se to od učitele dozvěděl, udělal výstup a&#160;odešel se slovy, že potom tedy nemá cenu obtěžovat slušné lidi, aby jim pomáhali. Několik dnů žily v&#160;hrůze, protože měly strach, že je nechal jejich osudu. Když se pak vrátil, obnovil dohodu a&#160;podmínky a&#160;stanovil přesně, kolik hodin denně musí Carla sedět u&#160;piana a&#160;kolik hodin může věnovat domácnosti. Pohrozil dokonce, že se přijde v&#160;kteroukoli denní dobu přesvědčit.</p>
			<p class="MLP_text ParaOverride-1">„Já vím,“ řekla dívka, „chce jen naše dobro, jenomže se vždycky rozzlobí pro takové malichernosti, že nás dřív či později v&#160;zlosti vyhodí na dlažbu. Ale teď, když se o&#160;nás staráte i&#160;vy, už takové nebezpečí nehrozí, viďte?“</p>
			<p class="MLP_text ParaOverride-1">A&#160;znovu mi stiskla ruku. Jelikož jsem hned neodpověděl, dostala strach, že stojím na Coplerově straně, a&#160;dodala:</p>
			<p class="MLP_text ParaOverride-1">„Taky pan Copler říká, jak jste hodný!“</p>
			<p class="MLP_text ParaOverride-1">Tahle věta měla být poklonou určenou mně, ale i&#160;Coplerovi.</p>
			<p class="MLP_text ParaOverride-1">Ta podoba, jak mi ho s&#160;takovou antipatií vylíčila Carla, byla pro mne nová a&#160;vzbuzovala skutečně moje sympatie. Byl bych se mu rád podobal, jenže touha, která mě přivedla do toho domu, mě dělala tak nepodobným! Peníze, které těm dvěma ženám nosil, byly ovšem od jiných, ale on tomu věnoval všechno svoje úsilí, část vlastního života. Zlost, kterou na ně míval, byla otcovská. Přesto jsem však zapochyboval: a&#160;co když ho k&#160;tomu všemu hnala touha? Bez váhání jsem se Carly zeptal:</p>
			<p class="MLP_text ParaOverride-1">„Řekl si vám někdy Copler o&#160;polibek?“</p>
			<p class="MLP_text ParaOverride-1">„Nikdy!“ odpověděla Carla živě. „Když je se mnou spokojen, dá ovšem najevo svůj souhlas, lehce mi stiskne ruku a&#160;jde. Jinak, když se rozzlobí, odmítá mi dokonce i&#160;podat ruku a&#160;ani si nevšimne, že samou hrůzou pláču. Polibek by byl v&#160;takovém okamžiku vysvobozením.“</p>
			<p class="MLP_text ParaOverride-1">Když viděla, že jsem se dal do smíchu, vyjádřila se přesněji:</p>
			<p class="MLP_text ParaOverride-1">„Přijala bych s&#160;vděčností polibek od takového člověka, starého člověka, kterému za tolik vděčím!“</p>
			<p class="MLP_text ParaOverride-1">Ti opravdoví nemocní mají výhodu; vypadají starší, než skutečně jsou.</p>
			<p class="MLP_text ParaOverride-1">Udělal jsem slabý pokus podobat se Coplerovi. S&#160;úsměvem, abych chuděru děvče příliš nepoděsil, jsem jí řekl, že i&#160;já, když se o&#160;někoho starám, se nakonec stávám velice pánovitým. Celkem vzato mám i&#160;já za to, že studuje-li člověk nějaké umění, musí to dělat doopravdy. Potom jsem se do té úlohy vžil tak dobře, že jsem se nakonec přestal i&#160;usmívat. Copler má pravdu, že je přísný na mladé děvče, které nemůže znát cenu času; musí si taky uvědomit, co lidí se obětovalo, aby jí pomohli. Byl jsem opravdu vážný a&#160;přísný.</p>
			<p class="MLP_text ParaOverride-1">Tak nastal čas jít k&#160;obědu a&#160;zvláště toho dne jsem nechtěl nechat Augustu čekat. Podal jsem Carle ruku a&#160;teprve tehdy jsem si všiml, jak je bledá. Chtěl jsem ji povzbudit:</p>
			<p class="MLP_text ParaOverride-1">„Buďte si jista, že udělám, co bude v&#160;mých silách, abych vás podpořil u&#160;Coplera a&#160;ostatních.“</p>
			<p class="MLP_text ParaOverride-1">Poděkovala, ale přesto vypadala sklíčená. Později jsem se dozvěděl, že jakmile mě uviděla vcházet, ihned takřka uhodla pravdu a&#160;napadlo ji, že jsem do ní zamilován a&#160;že je tedy zachráněná. Ale potom&#160;– zrovna když jsem se chystal k&#160;odchodu&#160;– si zase řekla, že i&#160;já jsem zamilován jen do umění a&#160;zpěvu a&#160;že ji nechám běžet, nebude-li dobře zpívat a&#160;dělat pokroky.</p>
			<p class="MLP_text ParaOverride-1">Připadala mi velice sklíčená. Zmocnil se mě soucit, a&#160;protože jsem už nemohl ztrácet další čas, utěšil jsem ji způsobem, který sama označila za nejúčinnější. Byl jsem už u&#160;dveří, když jsem ji přitáhl k&#160;sobě a&#160;pozorně jí odsunul nosem z&#160;šíje silný pletenec, až jsem se k&#160;ní dostal rty, a&#160;dokonce se jí lehce dotkl zuby. Vypadalo to jako žert a&#160;i ona se nakonec zasmála, ale teprve až jsem ji pustil. Do toho okamžiku zůstala nehybná a&#160;překvapená v&#160;mém náručí.</p>
			<p class="MLP_text ParaOverride-1">Vyšla za mnou na schody, a&#160;když jsem se po nich pustil dolů, se smíchem se zeptala:</p>
			<p class="MLP_text ParaOverride-1">„Kdy zas přijdete?“</p>
			<p class="MLP_text ParaOverride-1">„Zítra nebo později,“ odpověděl jsem už zas nejistě. A&#160;potom rozhodněji: „Určitě zítra!“ Ale abych si příliš nezadal, dodal jsem: „Budeme pokračovat v&#160;Garciovi.“</p>
			<p class="MLP_text ParaOverride-1">Její výraz se za ten krátký čas nezměnil: přikývla na můj první nejistý slib, přikývla vděčně na druhý a&#160;přikývla i&#160;na třetí návrh, aniž se přestala usmívat. Ženy vždycky vědí, co chtějí. Nebylo pochyb ani pro Adu, která mě odmítla, ani pro Augustu, která si mě vzala, a&#160;ani pro Carlu, která mě nechala jednat.</p>
			<p class="MLP_text ParaOverride-1">Na ulici jsem se okamžitě cítil blíž Augustě než Carle. Nadechl jsem se svěžího, volného vzduchu a&#160;měl jsem pocit naprosté svobody. Byl to všecko jen žert, a&#160;tak se to také muselo brát, protože to skončilo tam na té šíji a&#160;pod tím pletencem. Koneckonců i&#160;Carla přijala ten polibek jako příslib sympatií a&#160;především podpory.</p>
			<p class="MLP_text ParaOverride-1">Ale u&#160;stolu jsem toho dne začal opravdu trpět. To dobrodružství stálo mezi mnou a&#160;Augustou jako velký temný stín, který nemohla nevidět. Cítil jsem se malý, provinilý a&#160;nemocný a&#160;cítil jsem v&#160;boku bolesti, jež jako by byly spojeny s&#160;velikou ránou v&#160;mém svědomí. Zatímco jsem roztržitě předstíral, že jím, hledal jsem úlevu v&#160;železném předsevzetí „Už ji nikdy neuvidím,“ říkal jsem si, „a budu-li za ní muset ze slušnosti zajít, bude to naposled.“</p>
			<p class="MLP_text ParaOverride-1">Nakonec se na mně toho tolik nechtělo&#160;– jen se trochu přemoct a&#160;nechodit už za Carlou.</p>
			<p class="MLP_text ParaOverride-1">Augusta se mě se smíchem zeptala:</p>
			<p class="MLP_text ParaOverride-1">„Byl jsi u&#160;Oliviho, že jsi tak zamyšlený?“</p>
			<p class="MLP_text ParaOverride-1">Dal jsem se taky do smíchu. Byla to veliká úleva, moct mluvit. Nebyla to sice slova, která by mi mohla přinést úplný klid, protože kdybych je chtěl vyslovit, byl bych se musel přiznat a&#160;potom slíbit, že toho nechám, ale protože to nešlo jinak, bylo velkou úlevou říkat jiná. Začal jsem mluvit a&#160;mluvit, pořád veselý a&#160;milý. Potom mi napadlo ještě něco lepšího&#160;– začal jsem mluvit o&#160;té prádelničce, po které Augusta tolik toužila a&#160;kterou jsem jí až dosud odpíral, a&#160;dal jsem okamžitě souhlas k&#160;tomu, aby si ji postavila. Byla tak dojatá tím mým nežádaným souhlasem, že vstala a&#160;šla mě políbit. Tenhle polibek zřejmě smazal ten předchozí a&#160;mně bylo hned líp.</p>
			<p class="MLP_text ParaOverride-1">Tak jsme přišli k&#160;prádelně a&#160;dodnes, kdykoli jdu kolem té stavbičky, vzpomínám, že ji Augusta chtěla a&#160;Carla povolila.</p>
			<p class="MLP_text ParaOverride-1">Následovalo kouzelné odpoledne vyplněné našimi něžnostmi. O&#160;samotě bylo mé svědomí dotěrnější. Augustina slova a&#160;city je vždy ukonejšily. Šli jsme společně ven. Potom jsem ji doprovázel k&#160;matce a&#160;strávil jsem s&#160;ní i&#160;celý večer.</p>
			<p class="MLP_text ParaOverride-1">Než jsem usnul, díval jsem se, jako častokrát, dlouho na ženu, která už spala a&#160;lehce oddychovala. Vypadala i&#160;ve spánku velice spořádaná, s&#160;tou pokrývkou až po bradu a&#160;s&#160;ne právě hojnými vlasy svázanými na šíji v&#160;krátký pletenec. Řekl jsem si: „Nezpůsobím jí bolest! Nikdy!“ Usnul jsem klidný. Nazítří si vyjasním svůj vztah ke Carle a&#160;najdu způsob, jak to ubohé děvče ubezpečit, co se týče její budoucnosti, aniž bych ji musel líbat.</p>
			<p class="MLP_text ParaOverride-1">Měl jsem prapodivný sen: já jsem Carlin krk nejen líbal, ale taky jedl. Jenže ten krk byl uzpůsoben tak, že rány, které jsem jí se zuřivou rozkoší zasazoval, vůbec nekrvácely a&#160;krk zůstával pořád pokryt bílou kůží a&#160;uchovával si dál svůj lehce prohnutý tvar. Carla, jež mi odevzdaně ležela v&#160;náručí, zřejmě netrpěla, že ji tak koušu. Zato tím trpěla Augusta, která znenadání přiběhla. Abych ji uklidnil, řekl jsem jí: „Nesním ho celý; kousek nechám taky pro tebe.“</p>
			<p class="MLP_text ParaOverride-1">Ten sen mi připadal jako můra, jen když jsem se uprostřed noci vzbudil a&#160;v&#160;hlavě se mi rozjasnilo, takže jsem se na něj rozpomněl, ale předtím ne, neboť dokud trval, ani Augustina přítomnost nezaplašila pocit uspokojení, jejž ve mně vyvolával.</p>
			<p class="MLP_text ParaOverride-1">Sotva jsem se probudil, uvědomil jsem si v&#160;plné šíři sílu své touhy a&#160;nebezpečí, jež představuje pro Augustu i&#160;pro mne. V&#160;lůně ženy, která spala vedle, možná už začínal další život, za který nesu odpovědnost. Kdo ví, čeho by se Carla dožadovala, kdyby se stala mou milenkou? Připadalo mi, že dychtí po požitcích, které jí byly až dosud odpírány, a&#160;jak bych já dokázal zabezpečit dvě rodiny? Augusta chtěla užitečnou prádelnu, ta druhá by chtěla něco jiného zrovna tak nákladného. Viděl jsem znovu před sebou Carlu, jak mi kyne ze schodů a&#160;směje se potom, co jsem ji políbil. Věděla už, že budu její kořistí. Zhrozil jsem se toho, a&#160;jak jsem tak byl sám a&#160;v&#160;té tmě, nedokázal jsem zadržet sten. Žena, která se okamžitě probudila, se zase zeptala, co mi je, a&#160;já odpověděl krátce první větou, která mi bleskla hlavou, když se mi podařilo vzpamatovat se ze zděšení, že mám odpovídat v&#160;okamžiku, kdy se mi zdálo, že jsem vykřičel přiznání.</p>
			<p class="MLP_text ParaOverride-1">„Myslím na stáří, které mě čeká.“</p>
			<p class="MLP_text ParaOverride-1">Dala se do smíchu a&#160;snažila se mě ukonejšit, aniž se probrala ze spánku, do něhož byla pohroužena. Zamumlala, co mi vždycky říkala, když mě viděla, jak se děsím prchajícího času.</p>
			<p class="MLP_text ParaOverride-1">„Nemysli na to, vždyť jsme ještě mladí… spát je tak milé!“</p>
			<p class="MLP_text ParaOverride-1">To povzbuzení pomohlo&#160;– už jsem na to nemyslel a&#160;znovu jsem usnul. Slovo je uprostřed noci jako paprsek světla. Ozáří kus skutečnosti, před níž se stavby fantazie vytrácejí. Proč bych se měl tolik bát chuděry Carly, jejímž milencem jsem ještě ani nebyl? Bylo jasné, že jsem udělal všechno, abych se své situace zděsil. Koneckonců to maličké v&#160;Augustině lůně, které jsem připomněl, se dosud hlásilo k&#160;životu jedině stavbou prádelny.</p>
			<p class="MLP_text ParaOverride-1">Když jsem vstal, byl jsem pořád ještě pln nejlepších předsevzetí. Běžel jsem do své pracovny a&#160;připravil jsem si do obálky něco peněz, které jsem chtěl Carle nabídnout v&#160;témž okamžiku, kdy jí oznámím, že už nepřijdu. Byl bych jí však ochoten poslat poštou další, kdykoli by si mi o&#160;ně napsala na adresu, kterou bych jí dal vědět. Zrovna když jsem se chystal odejít, vyzvala mě Augusta s&#160;něžným úsměvem, abych s&#160;ní šel k&#160;jejím rodičům. Z&#160;Buenos Aires přijel na svatbu Guidův otec a&#160;bylo třeba tam zajít a&#160;seznámit se s&#160;ním. Určitě jí nešlo tak o&#160;Guidova otce jako o&#160;mne. Chtěla obnovit něhu předchozího dne. Jenže už to nebylo totéž&#160;– zdálo se mi, že by nebylo dobré, kdybych nechával ubíhat čas mezi mým dobrým předsevzetím a&#160;jeho provedením. Zatímco jsme šli bok po boku ulicí a&#160;zdánlivě si byli jisti svou láskou, domnívala se ta druhá, že ji už miluju. A&#160;to byla chyba.</p>
			<p class="MLP_text ParaOverride-1">Když jsme přišli k&#160;Giovannimu, bylo mu už opravdu líp. Nemohl si jenom obout boty, protože mu otekly nohy, ale on v&#160;tom nic neviděl a&#160;já tenkrát taky ne. Byl v&#160;salonku s&#160;Guidovým otcem, kterého mi představil. Augusta nás okamžitě opustila a&#160;šla za matkou a&#160;sestrou.</p>
			<p class="MLP_text ParaOverride-1">Pan Francesco Speier mi připadal daleko míň vzdělaný než jeho syn. Byl malý, zavalitý, asi tak šedesátník, nepříliš duchaplný a&#160;čilý, možná že taky proto, že měl v&#160;důsledku nemoci velice špatný sluch. Pletl do své italštiny tu a&#160;tam španělská slova:</p>
			<p class="MLP_text ParaOverride-1">„<span class="MLP_znak_kurziva_11b">Cada vez</span><span class="CharOverride-1"><span id="footnote-003-backlink"><a class="_idFootnoteLink _idGenColorInherit" href="../Text/vedomi_a_svedomi_zena_cosiniho_011.xhtml#footnote-003">3</a></span></span>, když přijdu do Terstu…“</p>
			<p class="MLP_text ParaOverride-1">Staří páni mluvili o&#160;obchodních záležitostech a&#160;Giovanni pozorně poslouchal, protože to bylo velice důležité pro Adin příští život. Roztržitě jsem poslouchal. Pochopil jsem, že starý Speier se rozhodl likvidovat své obchody v&#160;Argentině a&#160;svěřit všechny své <span class="MLP_znak_kurziva_11b">duros</span><span class="CharOverride-1"><span id="footnote-002-backlink"><a class="_idFootnoteLink _idGenColorInherit" href="../Text/vedomi_a_svedomi_zena_cosiniho_011.xhtml#footnote-002">4</a></span></span> Guidovi, aby je vložil do firmy, kterou by založil v&#160;Terstu; sám by se pak vrátil do Buenos Aires a&#160;tam by žil s&#160;ženou a&#160;dcerou z&#160;malého statečku, který mu zbyl. Nevím, proč to všechno v&#160;mé přítomnosti vykládal, a&#160;dodnes jsem se to nedozvěděl.</p>
			<p class="MLP_text ParaOverride-1">Měl jsem dojem, že v&#160;jistém okamžiku oba přestali mluvit a&#160;dívali se na mne, jako by ode mne očekávali radu, a&#160;tak jsem poznamenal, abych jim vyhověl:</p>
			<p class="MLP_text ParaOverride-1">„Ten stateček zřejmě není tak malý, když z&#160;něho můžete žít!“ Giovanni okamžitě zařval:</p>
			<p class="MLP_text ParaOverride-1">„Co to mluvíš?“ Ten řev připomněl jeho nejlepší časy, ale kdyby nebyl tak řval, nebyl by si pan Francesco určitě mé poznámky všiml. Takhle však zbledl a&#160;řekl:</p>
			<p class="MLP_text ParaOverride-1">„Pevně doufám, že mi Guido bude platit úroky z&#160;mého kapitálu.“</p>
			<p class="MLP_text ParaOverride-1">Giovanni se ho snažil upokojit a&#160;řval dál:</p>
			<p class="MLP_text ParaOverride-1">„Nejen úroky! Třeba dvakrát tolik, bude-li třeba. Copak není váš syn?“</p>
			<p class="MLP_text ParaOverride-1">Pan Francesco však nevypadal příliš uklidněn a&#160;čekal ode mne slovo, které by ho upokojilo. Hned jsem je řekl a&#160;nejedno, protože starý pán slyšel ještě míň než dřív.</p>
			<p class="MLP_text ParaOverride-1">Potom běžel rozhovor obou obchodníků dál, ale já se střežil znovu zasáhnout. Giovanni se čas od času na mne podíval přes brýle, aby na mne dohlédl, a&#160;jeho těžký dech mi připadal jako hrozba. Mluvil dlouho a&#160;v&#160;jisté chvíli se mne zeptal:</p>
			<p class="MLP_text ParaOverride-1">„Je to tak?“</p>
			<p class="MLP_text ParaOverride-1">Horlivě jsem přikývl.</p>
			<p class="MLP_text ParaOverride-1">Můj souhlas musel vypadat tím horlivější, čím bylo každé mé gesto důraznější vztekem, který se mne víc a&#160;víc zmocňoval. Proč tam vlastně mařím čas, kterého bych mohl využít k&#160;uskutečnění svých dobrých předsevzetí? Ti lidé mě nutili zanedbávat něco, co bylo tak užitečné pro mne a&#160;pro Augustu! Zrovna jsem si připravoval omluvu, abych mohl odejít, když do salonu vpadly ženy doprovázené Guidem. Ten věnoval hned po otcově příjezdu své snoubence nádherný prsten. Nikdo si mne nevšímal, nikdo mě nepřivítal, ani malá Anna. Ada měla už zářící skvost na prstě a&#160;s&#160;rukou na snoubencově rameni ho ukazovala otci. Ženy celé u&#160;vytržení přihlížely rovněž.</p>
			<p class="MLP_text ParaOverride-1">Ani prsteny mne nezajímaly. Nenosil jsem ani svůj snubní prsten, protože vadil krevnímu oběhu! Bez rozloučení jsem proklouzl dveřmi salonu, zamířil k&#160;hlavním dveřím a&#160;už už jsem chtěl vyjít. Jenomže Augusta si všimla, že utíkám, a&#160;ještě včas mě dohonila. Vypadala tak rozrušeně, že mě to zarazilo. Rty měla zsinalé jako v&#160;den naší svatby, než jsme šli do kostela. Řekl jsem jí, že mám nějaké naléhavé řízení. Pak jsem si zrovna vhod vzpomněl, že jsem si pár dní předtím z&#160;vrtochu koupil slabé brýle pro dalekozraké, které jsem pak strčil do kapsičky u&#160;vesty, kde jsem je cítil, a&#160;už jsem je nezkusil, a&#160;tak jsem jí řekl, že mám jít k&#160;očnímu lékaři, aby mi vyšetřil zrak, protože se mi zdá, že mi od jisté doby slábne. Augusta odpověděla, že můžu jít hned, ale že mě prosí, abych se dřív rozloučil s&#160;Guidovým otcem. Pokrčil jsem netrpělivě rameny, ale přesto jsem s&#160;ní šel.</p>
			<p class="MLP_text ParaOverride-1">Vrátil jsem se do salonu a&#160;všichni se se mnou přívětivě rozloučili. Já sám, protože jsem si byl jist, že mě už posílají pryč, jsem měl dokonce na chvíli dobrou náladu. Guidův otec, který se v&#160;tolika příbuzných nevyznal, se mne zeptal:</p>
			<p class="MLP_text ParaOverride-1">„Uvidíme se ještě, než zas odjedu do Buenos Aires?“</p>
			<p class="MLP_text ParaOverride-1">„Á,“ řekl jsem, „najdete mě tu pravděpodobně <span class="MLP_znak_kurziva_11b">cada vez</span>, když sem přijdete!“</p>
			<p class="MLP_text ParaOverride-1">Všichni se dali do smíchu a&#160;já triumfálně odešel, provázen dokonce i&#160;docela veselým pozdravem Augusty. Vyhověl jsem všem náležitým formalitám a&#160;odcházel jsem tak spořádaně, že jsem mohl jít s&#160;naprostou jistotou. Ale bylo tu ještě něco jiného, co mě zbavovalo pochybností, které mě až do té chvíle zadržovaly: utíkal jsem z&#160;domu svého tchána co možná nejdál&#160;– to znamená až ke Carle&#160;–, protože mě tam&#160;– a&#160;ne poprvé&#160;– podezřívali (jak se mi zdálo), že kuju nízké pikle proti Guidovi. Zmínil jsem se o&#160;tom statečku v&#160;Argentině nevinně a&#160;z&#160;čiré roztržitosti a&#160;Giovanni si má slova okamžitě vyložil, jako by byla myšlena tak, aby Guidovi uškodila u&#160;otce. Guidovi bych to byl snadno vysvětlil, kdyby bylo třeba; Giovannimu a&#160;ostatním, kteří mě podezřívali, že jsem schopen takových piklů, jsem se mohl jen pomstít. Ne že bych se byl rozhodl rovnou Augustu podvést, ale dělal jsem za bílého dne, co jsem si přál. Návštěva u&#160;Carly neznamenala ještě nic špatného, a&#160;kdybych se byl v&#160;těch končinách znovu srazil s&#160;tchyní a&#160;ona se mě zeptala, co tam dělám, byl bych jí dokonce okamžitě odpověděl:</p>
			<p class="MLP_text ParaOverride-1">„Podívejme se! Jdu ke Carle!“</p>
			<p class="MLP_text ParaOverride-1">Tenkrát jsem také poprvé a&#160;naposled šel ke Carle, aniž jsem vzpomněl na Augustu. Tak mě urazilo to tchánovo chování! Na schodech se nerozléhal Carlin hlas. Na chvilku se mě zmocnila hrůza: snad si nevyšla? Zaklepal jsem a&#160;hned jsem vešel, ještě než mi někdo řekl dál. Carla byla doma, ale byla s&#160;ní matka. Šily společně, jak se to možná dělá často, ale já něco takového viděl poprvé. Pracovaly obě na jednom a&#160;témže prostěradle, každá na jiném konci daleko od sebe. Tak jsem tedy běžel za Carlou a&#160;nakonec u&#160;ní najdu její matku! To měnilo situaci. Nemohl jsem uskutečnit žádné své záměry, ani dobré, ani špatné. Všechno viselo dál ve vzduchu.</p>
			<p class="MLP_text ParaOverride-1">Carla, celá rudá, vstala, zatímco stařena si pomalu sundala brýle a&#160;složila je do pouzdra. Já si mezitím uvědomil, že bych mohl být rozhořčen z&#160;jiných důvodů než proto, že jsem nemohl vyslovit, co mi leželo na srdci. Cožpak to nebyla doba, kterou jí Copler určil ke studiu? Pozdravil jsem vlídně starou paní, i&#160;když to pro mě nebylo nic lehkého přinutit se k&#160;takové vlídnosti. Pozdravil jsem také Carlu, ale sotva jsem se na ni podíval. Řekl jsem jí:</p>
			<p class="MLP_text ParaOverride-1">„Přišel jsem se podívat, jestli bychom v&#160;té knize,“ a&#160;ukázal jsem na Garciovu Školu, která ležela nedotčená na stole, tak jak jsme ji tam nechali, „nenašli ještě něco užitečného.“</p>
			<p class="MLP_text ParaOverride-1">Posadil jsem se na totéž místo jako den předtím a&#160;okamžitě jsem otevřel knihu. Carla se nejdřív pokusila na mne usmát, ale když viděla, že jsem na její přívětivost neodpověděl, sedla si s&#160;horlivou poslušností vedle mne, aby viděla. Váhala; nerozuměla tomu. Podíval jsem se na ni a&#160;viděl jsem, že se jí po tváři rozlévá cosi jako zlost a&#160;zatvrzelost. Domyslel jsem si, že zrovna tak zřejmě přijímala i&#160;výtky od Coplera. Jenom si ještě nebyla jista, jestli jí budu vytýkat totéž co Copler, protože si vzpomněla&#160;– jak mi pak řekla&#160;– že jsem ji den předtím políbil, a&#160;tak si myslela, že se už nikdy nebude muset bát mého hněvu. Byla proto stále ještě připravena změnit svůj hněv v&#160;přátelský úsměv. Musím na tomto místě říct, poněvadž později už na to nebudu mít čas, že tahle její sebedůvěra, že si mě definitivně ochočila jediným polibkem, který mi dovolila, mi byla hrozně proti mysli: žena, která takto uvažuje, je velice nebezpečná.</p>
			<p class="MLP_text ParaOverride-1">Jenže já v&#160;té chvíli uvažoval pln výčitek a&#160;nelibosti zrovna jako Copler. Začal jsem hlasitě předčítat zrovna touž pasáž, kterou jsme četli den předtím a&#160;kterou jsem sám rozmetal, a&#160;pedanticky jsem ji odříkával bez jakéhokoli komentáře, jen s&#160;důrazem na některých slovech, která mi připadala významnější.</p>
			<p class="MLP_text ParaOverride-1">Carla mě přerušila lehce se třesoucím hlasem:</p>
			<p class="MLP_text ParaOverride-1">„To jsme už myslím četli!“</p>
			<p class="MLP_text ParaOverride-1">Tak jsem byl konečně nucen promluvit sám. I&#160;vlastní slovo může někdy přinést trochu úlevy. To moje nejenže bylo mírnější než moje mysl a&#160;mé chování, ale také mě zase přimělo chovat se společensky:</p>
			<p class="MLP_text ParaOverride-1">„Rozumějte, milá slečno,“ a&#160;připojil jsem ke svému lichotnému oslovení okamžitě úsměv, který mohl být taky úsměvem milence, „rád bych to zopakoval, než půjdeme dál. Včera jsme to možná odsoudili příliš unáhleně a&#160;jeden můj přítel mě tuhle upozornil, že chce-li člověk pochopit všechno, co Garcia říká, musí ho prostudovat celého.“</p>
			<p class="MLP_text ParaOverride-1">Najednou jsem pocítil potřebu mít trochu ohledů taky k&#160;chudince staré paní, která se zřejmě za celý svůj život, i&#160;když nebyl zrovna nejšťastnější, nikdy neocitla v&#160;podobných nesnázích. Poslal jsem i&#160;jí úsměv, který mě stál víc námahy než ten, který jsem věnoval Carle, a&#160;řekl jsem jí:</p>
			<p class="MLP_text ParaOverride-1">„Není to zvlášť zábavné, ale může si to s&#160;užitkem poslechnout i&#160;ten, kdo se zpěvem nezabývá.“</p>
			<p class="MLP_text ParaOverride-1">Zarytě jsem pokračoval ve čtení. Carla se nepochybně cítila líp a&#160;na jejích plných rtech bloudilo cosi, co se podobalo úsměvu. Zato stařena vypadala pořád jako ubohé chycené zvíře a&#160;zůstávala v&#160;pokoji jen proto, že jí bázlivost bránila si něco vymyslet a&#160;odejít. A&#160;já bych nebyl dal za nic na světě najevo, že bych ji nejraději vyrazil ze dveří. To by bylo příliš vážné a&#160;kompromitující.</p>
			<p class="MLP_text ParaOverride-1">Carla byla rozhodnější; s&#160;velkými okolky mě poprosila, abych na chvilku čtení přerušil, a&#160;pak se obrátila k&#160;matce a&#160;řekla jí, že může jít, že budou v&#160;práci na tom prostěradle pokračovat odpoledne.</p>
			<p class="MLP_text ParaOverride-1">Paní ke mně přistoupila a&#160;váhala, má-li mi podat ruku. Stiskl jsem jí ji přímo horoucně a&#160;řekl jsem:</p>
			<p class="MLP_text ParaOverride-1">„Chápu, že taková četba není příliš zábavná.“</p>
			<p class="MLP_text ParaOverride-1">Vypadalo to, jako bych litoval, že odchází. Paní odložila prostěradlo, které držela až do té doby v&#160;klíně, na židli a&#160;odešla. Carla za ní na chvilku vyběhla na schody a&#160;něco jí tam říkala, zatímco já hynul touhou, abych ji už měl konečně vedle sebe. Pak se vrátila, zavřela za sebou dveře, a&#160;když si sedla na své místo, měla zase kolem úst cosi ztuhlého, co připomínalo zatvrzelost na tváři dítěte. Řekla:</p>
			<p class="MLP_text ParaOverride-1">„V&#160;tuhle dobu každý den cvičím. Zrovna dnes se muselo stát, že jsem se pustila do téhle naléhavé práce!“</p>
			<p class="MLP_text ParaOverride-1">„Ale copak nevidíte, že mi vůbec nesejde na vašem zpěvu?“ zvolal jsem a&#160;sevřel jsem ji do náruče tak prudce, že jsem ji políbil nejdřív na ústa a&#160;pak hned na totéž místo, kam jsem ji políbil den předtím.</p>
			<p class="MLP_text ParaOverride-1">Zvláštní! Carla se dala do usedavého pláče a&#160;vyvinula se mi z&#160;náruče. Mezi vzlyky mi řekla, jak ji hrozně trápilo, když mě viděla tak vcházet. Plakala z&#160;čiré útrpnosti se sebou samou, která se člověka zmocňuje, když vidí, že někdo cítí s&#160;jeho hořem. Slzy nejsou výrazem hoře, nýbrž jeho historie. Člověk pláče, když chce vykřičet křivdu. Bylo skutečně křivdou nutit takové krásné děvče ke zpěvu, když je člověk mohl líbat.</p>
			<p class="MLP_text ParaOverride-1">Celkem vzato to šlo hůř, než jsem si představoval. Musel jsem podat nějaké vysvětlení, a&#160;protože jsem spěchal, nedal jsem si dost času, abych si něco vymyslel, a&#160;tak jsem jí pověděl holou pravdu. Řekl jsem jí, jak jsem se nemohl dočkat, kdy ji uvidím a&#160;zlíbám. Předsevzal jsem si, že k&#160;ní přijdu brzy; s&#160;tímto předsevzetím jsem dokonce strávil celou noc. Nedokázal jsem jí samozřejmě říct, co jsem se rozhodl udělat, až k&#160;ní přijdu, ale to nebylo příliš důležité. Pravda je, že jsem cítil touž bolestnou netrpělivost, když jsem k&#160;ní chtěl jít, abych jí řekl, že se s&#160;ní už nikdy nechci vidět, jako když jsem k&#160;ní přiběhl, abych ji vzal do náruče. Potom jsem jí vyprávěl, co se dělo ráno, jak mě žena přinutila, abych šel s&#160;ní, a&#160;jak mě zavedla k&#160;tchánovi, kde jsem uvízl a&#160;poslouchal, jak se hovoří o&#160;věcech, které se mne netýkaly. Nakonec se mi s&#160;velikou námahou podaří vysvobodit, běžím takový kus cesty poklusem, a&#160;co u&#160;ní nenajdu? Prostěradlo přes celý pokoj!</p>
			<p class="MLP_text ParaOverride-1">Carla vybuchla smíchem, protože pochopila, že nemám nic z&#160;Coplera. Ten smích na její tváři byl jako duha a&#160;já ji znovu zlíbal. Neodpověděla na moje laskání, ale snášela je odevzdaně, což zbožňuju, možná proto, že miluju slabé pohlaví tím víc, čím je slabší. Tenkrát mi poprvé vyprávěla, že ví od Coplera, jak vroucně miluju svou ženu.</p>
			<p class="MLP_text ParaOverride-1">„A&#160;proto,“ dodala a&#160;já viděl, jak se jí poté její krásné tváři mihl stín vážného předsevzetí, „proto mezi námi dvěma nemůže být nic než dobré přátelství.“</p>
			<p class="MLP_text ParaOverride-1">Já na to tak rozumné předsevzetí moc nevěřil, protože ústa, která je vyslovila, nedovedla ani tenkrát uhnout mým polibkům. Carla mluvila dlouho. Chtěla zřejmě vzbudit můj soucit. Pamatuju si všechno, co mi řekla a&#160;čemu jsem uvěřil, až když zmizela z&#160;mého života. Dokud jsem ji měl nablízku, měl jsem z&#160;ní pořád strach jako z&#160;ženy, která dřív či později využije svého vlivu na mne, aby mne i&#160;mou rodinu zničila. Nevěřil jsem jí, když mě ujišťovala, že nechce nic jiného než zabezpečit svůj a&#160;matčin život. Teď už vím s&#160;jistotou, že neměla nikdy v&#160;úmyslu chtít na mně víc, než potřebovala, a&#160;když na ni pomyslím, červenám se hanbou, že jsem ji chápal a&#160;miloval tak špatně. Neměla ze mne chuděra nic. Byl bych jí dal všechno, protože patřím k&#160;těm, co platí svoje dluhy. Ale pořád jsem čekal, až si mi o&#160;to řekne.</p>
			<p class="MLP_text ParaOverride-1">Vyprávěla mi, v&#160;jaké zoufalé situaci se ocitla, když jí umřel otec. Měsíce a&#160;měsíce musely se ona i&#160;její stará matka ve dne v&#160;noci lopotit s&#160;výšivkami, které u&#160;nich objednával jeden obchodník. Naivně se domnívala, že se jim dostane pomoci od božské prozřetelnosti, a&#160;tak trávila často celé hodiny u&#160;okna a&#160;vyhlížela na ulici, kudy ta pomoc měla přijít. Přišel však Copler.</p>
			<p class="MLP_text ParaOverride-1">Teď, jak říkala, je se svou situací spokojena, ale často i&#160;s&#160;matkou celé noci nespí, protože pomoc, které se jim dostává, je velice nejistá. Co kdyby se jednoho dne ukázalo, že nemá ani hlas, ani nadání ke zpěvu? Copler by je ponechal osudu. Mluvil také o&#160;tom, že by ji za pár měsíců uvedl na některé jeviště. A&#160;co kdyby to bylo vyložené fiasko?</p>
			<p class="MLP_text ParaOverride-1">Ve snaze vzbudit moji útrpnost mi také vyprávěla o&#160;tom, jak finanční pohroma její rodiny zničila i&#160;sen její lásky&#160;– opustil ji snoubenec.</p>
			<p class="MLP_text ParaOverride-1">Já měl k&#160;útrpnosti pořád ještě daleko. Řekl jsem jí:</p>
			<p class="MLP_text ParaOverride-1">„Líbal vás ten váš snoubenec hodně? Tak jako já?“</p>
			<p class="MLP_text ParaOverride-1">Smála se, protože jsem jí bránil mluvit. Tak jsem před sebou spatřil muže, který mi ukazoval cestu.</p>
			<p class="MLP_text ParaOverride-1">Uplynula už dávno doba, kdy jsem měl být doma u&#160;oběda. Byl bych rád šel. Pro ten den to stačilo. Měl jsem velice daleko k&#160;výčitkám, jež mi nedaly celou noc spát, a&#160;neklid, který mě hnal ke Carle, úplně zmizel. Klidný jsem však nebyl. Asi je už mým osudem, že nebudu nikdy klidný. Neměl jsem výčitky, protože Carla mi zatím slíbila, kolik jsem chtěl polibků ve jménu přátelství, které se nemohlo Augusty dotknout. Zdálo se mi, že jsem objevil důvod nespokojenosti, která jako obvykle způsobila, že se mým tělem plíživě šířily neurčité bolesti. Carla mě viděla v&#160;klamném světle! Carla mnou možná pohrdala, když viděla, jak toužím po jejích polibcích, a&#160;přitom miluju Augustu. Táž Carla, která se tváří, jako by si mě tak vážila, protože mě tak potřebuje!</p>
			<p class="MLP_text ParaOverride-1">Rozhodl jsem se získat si její úctu a&#160;řekl jsem něco, co mě pak trápilo jako vzpomínka na podlý zločin, jako zrada spáchaná svévolně, bez nutnosti a&#160;bez jakéhokoli prospěchu.</p>
			<p class="MLP_text ParaOverride-1">Byl jsem už u&#160;dveří a&#160;s&#160;výrazem vyrovnaného člověka, který se nerad zpovídá, jsem řekl Carle:</p>
			<p class="MLP_text ParaOverride-1">„Copler vám vyprávěl, jak mám rád svou ženu. Je to pravda, já si jí velice vážím.“</p>
			<p class="MLP_text ParaOverride-1">A&#160;pak jsem jí zevrubně vylíčil historii své svatby, jak jsem se zamiloval do Augustiny starší sestry, která o&#160;mně nechtěla ani slyšet, protože byla zamilovaná do jiného, jak jsem se pak ucházel o&#160;její další sestru, která mě taky odmítla, a&#160;jak jsem nakonec rezignoval a&#160;vzal si Augustu.</p>
			<p class="MLP_text ParaOverride-1">Carla mému vyprávění okamžitě se vším všudy uvěřila. Později jsem se dozvěděl, že Copler o&#160;tom u&#160;nás doma něco zaslechl a&#160;že jí vyprávěl některé ne zcela přesné podrobnosti, které jsem já uvedl na pravou míru a&#160;potvrdil.</p>
			<p class="MLP_text ParaOverride-1">„Je vaše paní pěkná?“ zeptala se mne zamyšleně.</p>
			<p class="MLP_text ParaOverride-1">„Jak pro koho,“ řekl jsem.</p>
			<p class="MLP_text ParaOverride-1">Stále ještě ve mně zůstala jakási zábrana. Řekl jsem, že si své ženy vážím, ale naprosto jsem neřekl, že ji nemiluju. Neřekl jsem, že se mi líbí, ale ani že by se mi nemohla líbit. V&#160;té chvíli jsem si připadal velice upřímný; ale teď vím, že jsem těmi slovy zradil obě ty ženy a&#160;veškerou lásku, svou i&#160;jejich.</p>
			<p class="MLP_text ParaOverride-1">Abych pravdu řekl, nebyl jsem pořád ještě klidný; zřejmě pořád ještě něco chybělo. Vzpomněl jsem si na tu obálku dobrých předsevzetí a&#160;podal jsem ji Carle. Carla ji otevřela a&#160;pak mi ji vrátila s&#160;tím, že jí Copler před pár dny přinesl měsíční příspěvek a&#160;že prozatím peníze vůbec nepotřebuje. Můj neklid zvýšila má dávná představa, že opravdu nebezpečné ženy nepřijímají malé peníze. Carla si mé rozmrzelosti všimla a&#160;s&#160;roztomilou naivitou, kterou oceňuju teprve teď, když o&#160;tom píšu, si mi řekla o&#160;pár korun, aby si mohla koupit talíře, o&#160;něž obě ženy přišly při jakési pohromě v&#160;kuchyni.</p>
			<p class="MLP_text ParaOverride-1">Potom se stalo něco, co mi zanechalo v&#160;paměti nevyhladitelnou stopu. Už na odchodu jsem ji políbil, ale tentokrát odpověděla na můj polibek se vší prudkostí. Můj jed zapůsobil. Řekla s&#160;naprostou bezelstností:</p>
			<p class="MLP_text ParaOverride-1">„Mám vás ráda, protože jste tak hodný, že vás ani bohatství nedokázalo zkazit.“</p>
			<p class="MLP_text ParaOverride-1">Pak potutelně dodala:</p>
			<p class="MLP_text ParaOverride-1">„Teď už vím, že vás nesmím nechat čekat, to je u&#160;vás jediné nebezpečí.“</p>
			<p class="MLP_text ParaOverride-1">A&#160;na schodech se ještě zeptala:</p>
			<p class="MLP_text ParaOverride-1">„Můžu toho učitele a&#160;Coplera s&#160;ním poslat k&#160;čertu?“ Odpověděl jsem, zatímco jsem utíkal po schodech dolů:</p>
			<p class="MLP_text ParaOverride-1">„Uvidíme!“</p>
			<p class="MLP_text ParaOverride-1">Tak zůstalo přece jen něco mezi námi nerozřešeného; všechno ostatní už bylo jasně stanoveno. Vyvolalo to ve mně tak nepříjemný pocit, že když jsem vyšel ven, nerozhodně jsem se pustil opačným směrem, než byl náš dům. Málem bych se byl nejraději okamžitě vrátil ke Carle, abych jí vysvětlil ještě jednu věc, totiž jak mám rád Augustu. To se dalo udělat, protože jsem neřekl, že ji nemiluju. Jenom jsem závěrem k&#160;té historii, kterou jsem vypravoval, zapomněl povědět, že teď už Augustu opravdu miluju. Carla si pak z&#160;toho vyvodila, že ji vůbec nemiluju, a&#160;proto odpověděla tak horoucně na můj polibek a&#160;ještě ho podtrhla svým vyznáním lásky. Měl jsem pocit, že kdyby nebylo k&#160;téhle epizodě došlo, byl bych mohl snášet Augustin důvěřivý pohled snáze. Zvláště když jsem pomyslel, jak jsem se zaradoval, když jsem slyšel, že Carla ví, že mám svou ženu rád, a&#160;že mi proto ze své vůle nabízí dobrodružství, jež jsem hledal, v&#160;podobě přátelství kořeněného polibky.</p>
			<p class="MLP_text ParaOverride-1">V&#160;Městských sadech jsem si sedl na lavičku a&#160;holí roztržitě čmáral do štěrku datum toho dne. Potom jsem se trpce zasmál&#160;– věděl jsem, že to není datum, které by znamenalo konec mých nevěr. Naopak, tím dnem začínaly. Kde bych mohl najít sílu, abych se už nevrátil k&#160;té ženě, po které jsem tak toužil a&#160;která na mne čekala? Kromě toho jsem už na sebe vzal závazky, čestné závazky. Dostal jsem polibky a&#160;směl jsem je zaplatit pouze cenou několika střepů. Ke Carle mě teď vázal nevyrovnaný účet.</p>
			<p class="MLP_text ParaOverride-1">Oběd byl smutný. Augusta se neptala, proč jsem přišel tak pozdě, a&#160;já jí to nevysvětlil. Měl jsem strach, že se prozradím, tím spíš, že během té krátké cesty ze Sadů domů jsem se konejšil představou, že jí všechno řeknu, a&#160;z&#160;toho důvodu mohla být historie mé zrady napsána na mé poctivé tváři. To by byl pro mne jediný způsob záchrany. Kdybych jí byl všechno pověděl, byl bych se postavil pod její ochranu a&#160;dohled. Byl by to býval tak rozhodný čin, že bych si pak mohl zapsat datum toho dne v&#160;dobré víře jako obrat k&#160;poctivosti a&#160;zdraví.</p>
			<p class="MLP_text ParaOverride-1">Mluvilo se o&#160;různých lhostejných věcech. Snažil jsem se být veselý, ale nezmohl jsem se ani na pokus o&#160;trochu vroucnosti. Augusta byla zaražená; zřejmě čekala na vysvětlení, které nepřicházelo.</p>
			<p class="MLP_text ParaOverride-1">Potom se dala znovu do své velké práce, do ukládání zimního šatstva do zvláštních skříní. Zahlédl jsem ji každou chvíli na konci dlouhé chodby, jak se tam s&#160;pomocí služky celé odpoledne pilně věnuje své práci. Ani ten velký žal nepřerušil její zdravou činorodost.</p>
			<p class="MLP_text ParaOverride-1">Přecházel jsem každou chvíli nepokojně z&#160;ložnice do koupelny. Nejraději bych byl zavolal Augustu a&#160;řekl jí aspoň, že ji miluju, protože jí, chudince naivní, by to bylo stačilo. Místo toho jsem dál uvažoval a&#160;kouřil.</p>
			<p class="MLP_text ParaOverride-1">Prošel jsem přirozeně různými stadii. V&#160;jednu chvíli přerušila dokonce můj záchvat ctnosti prudká nedočkavost, kdy už bude ráno, abych mohl běžet ke Carle. Možná že i&#160;tahle touha byla vyvolána nějakým dobrým předsevzetím. Velká potíž byla v&#160;podstatě v&#160;tom, že jsem se měl zavázat a&#160;upnout k&#160;povinnostem docela sám. Doznání, které by mi zajistilo spolupráci mé ženy, nepřicházelo v&#160;úvahu; zbývala tedy Carla, na jejíchž ústech bych mohl složit přísahu posledním polibkem! Ale kdo byla Carla? Vydírání nebylo to nejhorší, co jsem s&#160;ní riskoval! Nazítří se nejspíš stane mou milenkou&#160;– a&#160;kdo ví, co z&#160;toho vzejde! Znal jsem ji jen z&#160;toho, co mi řekl ten hlupák Copler, a&#160;na základě informací od něho by člověk obezřetnější než já, například takový Olivi, nebyl ochoten ani uzavřít obchod.</p>
			<p class="MLP_text ParaOverride-1">Celá ta Augustina zdravá, krásná činnost kolem naší domácnosti byla nadarmo. Drastická kúra manželstvím, kterou jsem podnikl na své honbě za zdravím, ztroskotala. Byl jsem nemocný hůř než kdy dřív a&#160;ženat ke škodě své i&#160;ostatních.</p>
			<p class="MLP_text ParaOverride-1">Později, když už jsem byl skutečně Carliným milencem a&#160;když jsem se v&#160;myšlenkách vracel k&#160;tomuto smutnému odpoledni, nedovedl jsem pochopit, proč jsem se mužně nerozhodl a&#160;nezastavil, než jsem se zapletl ještě víc. Ale po účinku je každá rada k&#160;smíchu a&#160;před účinkem zrovna tak, protože není k&#160;ničemu. Poznamenal jsem si v&#160;těch hodinách úzkosti do slovníku pod písmeno C (Carla) velkými písmeny datum toho dne s&#160;poznámkou: „poslední nevěra“. Ale k&#160;první skutečné nevěře, která byla počátkem všech dalších, došlo teprve den nato.</p>
			<p class="MLP_text ParaOverride-1">Pozdě odpoledne, jelikož jsem nepřišel na nic lepšího, jsem se vykoupal. Připadal jsem si špinavý na celém těle a&#160;chtěl jsem se umýt. Ale když už jsem byl ve vodě, napadlo mi: „Abych se očistil, musel bych se umět v&#160;té vodě celý rozpustit.“ Potom jsem se oblékl, ale tak bez chuti, že jsem se ani pořádně neutřel. Den se vytratil a&#160;já stál dál u&#160;okna a&#160;díval se na nové zelené listí na stromech v&#160;naší zahradě. Začalo mě mrazit a&#160;s&#160;jistým uspokojením jsem si řekl, že to je od horečky. Netoužil jsem po smrti, ale po nemoci&#160;– po nemoci, která by mi poskytla záminku udělat, co chci, anebo by mi v&#160;tom zabránila.</p>
			<p class="MLP_text ParaOverride-1">Po dlouhém váhání Augusta konečně pro mne přišla. Když jsem ji viděl takovou mírnou a&#160;beze vší zloby, roztřásl jsem se zimnicí, až jsem jektal zuby. Celá vyděšená mě přinutila ulehnout. Jektal jsem zuby dál, ale to už jsem věděl, že nemám horečku, a&#160;zabránil jsem jí zavolat doktora. Poprosil jsem ji, aby zhasila lampu, sedla si vedle a&#160;nemluvila. Nevím, jak dlouho jsme tak zůstali, než jsem nabyl nezbytného tepla a&#160;taky trochu důvěry. Ale moje mysl byla pořád tak zastřená, že když začala znovu o&#160;tom, že zavolá doktora, řekl jsem jí, že vím, co je příčinou mé nevolnosti, a&#160;že jí to řeknu později. Vracel jsem se k&#160;předsevzetí, že se jí vyznám. Neměl jsem jinou cestu, jak bych se zbavil takové tísně.</p>
			<p class="MLP_text ParaOverride-1">Tak jsme zůstali ještě nějaký čas beze slova. Později jsem zpozoroval, že se Augusta zvedla z&#160;lenošky a&#160;přistoupila ke mně. Dostal jsem strach&#160;– co když všechno uhodla. Vzala mě za ruku, pohladila ji, pak mi lehce položila ruku na hlavu, jestli žhne, a&#160;nakonec mi řekla:</p>
			<p class="MLP_text ParaOverride-1">„To jsi přece musel čekat. Proč tě to tak bolestně překvapilo?“</p>
			<p class="MLP_text ParaOverride-1">Byl jsem udiven těmi zvláštními slovy a&#160;také tím, že je provázel potlačovaný vzlykot. Bylo zřejmé, že Augusta nenaráží na mé dobrodružství. Jak jsem mohl předvídat něco takového! Dosti drsně jsem se jí zeptal:</p>
			<p class="MLP_text ParaOverride-1">„Co tím chceš říct? Co jsem měl předvídat?“</p>
			<p class="MLP_text ParaOverride-1">Zmateně zamumlala:</p>
			<p class="MLP_text ParaOverride-1">„Že přijede Guidův otec na Adinu svatbu…“</p>
			<p class="MLP_text ParaOverride-1">Konečně jsem pochopil: Augusta si myslela, že se trápím, poněvadž má co nejdřív dojít k&#160;Adině sňatku. Měl jsem pocit, že mi opravdu křivdí&#160;– něčím takovým jsem se neprovinil. Cítil jsem se najednou čistý a&#160;nevinný jako novorozeně a&#160;rázem zbaven veškeré tísně. Skočil jsem z&#160;postele:</p>
			<p class="MLP_text ParaOverride-1">„Ty si myslíš, že se soužím kvůli Adině svatbě? Jsi blázen! Co jsem ženat, už jsem na ni ani nepomyslel. Ani jsem si nevzpomněl, že dnes přijel ten pan <span class="MLP_znak_kurziva_11b">Cadavez</span>!“</p>
			<p class="MLP_text ParaOverride-1">Políbil jsem a&#160;objal jsem ji s&#160;takovou horoucí touhou a&#160;můj hlas se vyznačoval takovou upřímností, že se za své podezření zastyděla.</p>
			<p class="MLP_text ParaOverride-1">I&#160;z&#160;její prostoduché tváře zmizel poslední mráček, a&#160;tak jsme se šli oba vyhladovělí rychle navečeřet. U&#160;téhož stolu, u&#160;něhož jsme se pár hodin předtím tak trápili, jsme teď seděli jako dva dobří kamarádi na prázdninách.</p>
			<p class="MLP_text ParaOverride-1">Augusta mi připomněla, že jsem jí slíbil říci, proč mi bylo tak nevolno. Předstíral jsem nemoc, onu nemoc, která mi měla dát právo dělat bez viny všechno, co se mi zlíbí. Vyprávěl jsem jí, že už ráno se mne ve společnosti dvou starých pánů zmocnila hluboká skleslost. Potom jsem si šel pro brýle, které mi předepsal oční lékař. Tenhle příznak stáří mě možná sklíčil nejvíc. A&#160;tak jsem chodil dlouhé hodiny ulicemi města. Vylíčil jsem jí taky některé z&#160;představ, které mě tak soužily, a&#160;vzpomínám si, že v&#160;tom dokonce byl náznak zpovědi. Už nevím, v&#160;jaké spojitosti s&#160;tou pomyslnou nemocí jsem mluvil i&#160;o&#160;naší krvi, která koluje, koluje, drží nás na nohou a&#160;umožňuje nám myslet a&#160;konat, a&#160;tudíž i&#160;hřešit a&#160;mít výčitky.</p>
			<p class="MLP_text ParaOverride-1">Augusta nepochopila, že jde o&#160;Carlu, ale já měl pocit, že jsem jí to řekl.</p>
			<p class="MLP_text ParaOverride-1">Po večeři jsem si nasadil brýle a&#160;dlouho jsem předstíral, že čtu noviny, ale od těch skel se mi dělala před očima mlha. To můj radostný zmatek ještě zvýšilo, jako bych se byl napil. Řekl jsem, že nejsem s&#160;to chápat, co čtu. Dělal jsem dál nemocného.</p>
			<p class="MLP_text ParaOverride-1">Celou noc jsem skoro nezamhouřil oči. Čekal jsem s&#160;velikou, opravdovou touhou na Carlino objetí. Toužil jsem právě po ní, po té dívce s&#160;bohatými, zpřeházenými pletenci a&#160;nesmírně hudebním hlasem, pokud mu někdo nevnucoval zpěv. Vzbuzovala mou touhu také tím vším, co jsem už pro ni vytrpěl. Celou noc mě provázelo železné předsevzetí. Než Carlu učiním svou, budu k&#160;ní upřímný a&#160;řeknu jí plnou pravdu o&#160;svých citech k&#160;Augustě. Ve své samotě jsem se dal do smíchu: bylo to náramně originální, dobývat ženu a&#160;přitom vyznávat lásku jiné. Možná že se pak Carla vrátí ke své pasivitě. Ale co na tom? Pro tu chvíli nemohla udělat nic, co by ubralo na ceně její pokoře, kterou jsem si mohl být myslím jist.</p>
			<p class="MLP_text ParaOverride-1">Ráno jsem si při oblékání mumlal slova, která jí řeknu. Než se stane mou, musel jsem Carle říct, že Augusta si svou povahou a&#160;také svým zdravím (nebudu šetřit slovy, abych Carle vysvětlil, co tím zdravím myslím, protože to bude užitečné i&#160;pro její výchovu) dokázala získat nejen mou úctu, ale i&#160;moji lásku.</p>
			<p class="MLP_text ParaOverride-1">U&#160;kávy jsem se tak zabral do přípravy toho svého tak propracovaného proslovu, že jsem dal Augustě najevo svou lásku pouze lehkým polibkem na odchodu. Ale byl jsem jen její! Šel jsem ke Carle, jen abych znovu zažehl svou vášeň k&#160;ní, Augustě!</p>
			<p class="MLP_text ParaOverride-1">Sotva jsem vešel do Carliny pracovny, pocítil jsem takovou úlevu, že je sama a&#160;připravená, že jsem ji okamžitě přitáhl k&#160;sobě a&#160;vášnivě objal. Byl jsem poděšen, s&#160;jakou rázností mě odstrčila. Div mě neporazila! Nechtěla o&#160;něčem takovém ani slyšet a&#160;já zůstal stát s&#160;ústy dokořán uprostřed pokoje bolestně zklamán. Ale Carla se okamžitě vzpamatovala a&#160;zašeptala:</p>
			<p class="MLP_text ParaOverride-1">„Copak nevidíte, že jsou otevřené dveře a&#160;někdo zrovna jde po schodech dolů?“</p>
			<p class="MLP_text ParaOverride-1">Tvářil jsem se jako zdvořilý návštěvník, dokud ten rušitel nepřešel. Potom jsme zavřeli. Když viděla, že dokonce otáčím klíčem, Carla zbledla. Brzy nato zašeptala v&#160;mém náručí přidušeným hlasem:</p>
			<p class="MLP_text ParaOverride-1">„Chceš? Opravdu chceš?“</p>
			<p class="MLP_text ParaOverride-1">Tykala mi a&#160;to rozhodlo. Okamžitě jsem odpověděl:</p>
			<p class="MLP_text ParaOverride-1">„Toužím jen po tom!“</p>
			<p class="MLP_text ParaOverride-1">Že jsem jí nejdřív chtěl něco vysvětlit, na to jsem zapomněl. Chtěl jsem začít mluvit o&#160;svém vztahu k&#160;Augustě hned po tom, když už jsem to neudělal před tím. Ale v&#160;té chvíli to bylo těžké. Kdybych v&#160;té chvíli s&#160;Carlou mluvil o&#160;něčem jiném, znamenalo by to ubírat na váze tomu, že se mi dala. I&#160;největší tupec ví, že něco podobného není možné, neboť všichni víme, že nelze ani srovnávat závažnost takového kroku, než k&#160;němu dojde, a&#160;bezprostředně po něm. Bylo by velikou urážkou říct ženě, která otevře poprvé svou náruč: „Nejdřív ti musím vysvětlit, co jsem ti řekl včera…“ Ale jaképak včera? Všechno, co se stalo den předtím, musí člověku připadat jako malichernost, která nestojí za řeč, a&#160;pokud se slušnému člověku stane, že to tak necítí, tím hůř pro něho, pak se musí snažit, aby si toho nikdo nevšiml.</p>
			<p class="MLP_text ParaOverride-1">Jisté je, že já jsem byl taky takový slušný člověk, který to tak necítí, protože jsem se ve svém předstírání spletl, což by se v&#160;upřímnosti nestalo. Zeptal jsem se jí:</p>
			<p class="MLP_text ParaOverride-1">„Jak to, že ses mi dala? Čím jsem si to zasloužil?“</p>
			<p class="MLP_text ParaOverride-1">Chtěl jsem dát najevo svou vděčnost, nebo jí vyčítat? Nejspíš to byl pouze pokus začít s&#160;vysvětlováním.</p>
			<p class="MLP_text ParaOverride-1">Carla poněkud udiveně vzhlédla, aby viděla, jak se tvářím.</p>
			<p class="MLP_text ParaOverride-1">„Já bych řekla, že sis mě vzal ty sám,“ a&#160;láskyplně se usmála, aby mi ukázala, že mi nemíní vyčítat.</p>
			<p class="MLP_text ParaOverride-1">Vzpomněl jsem si, že ženy chtějí, aby se říkalo, že si je muž vzal. Potom si uvědomila, že udělala chybu, protože se berou jen věci, kdežto lidé se dávají, a&#160;zašeptala:</p>
			<p class="MLP_text ParaOverride-1">„Čekala jsem tě! Byl jsi rytíř, který mě musel přijít vysvobodit. Jistě, je zlé, že jsi ženat, ale jelikož svou ženu nemiluješ, aspoň vím, že moje štěstí neničí štěstí nikoho jiného.“</p>
			<p class="MLP_text ParaOverride-1">Moje bolesti v&#160;boku se ozvaly s&#160;takovou silou, že jsem ji musel přestat objímat. Tak jsem přece jen nepřeháněl závažnost svých neuvážených slov? Nepřiměla Carlu právě moje lež, aby se mi dala? Takže kdybych si teď usmyslel mluvit o&#160;své lásce k&#160;Augustě, měla by mi Carla právo vyčítat, že to všechno nebylo nic než léčka! V&#160;tu chvíli nebylo už možné uvádět něco na pravou míru a&#160;vysvětlovat. Později se však najde vhodná příležitost to vysvětlit a&#160;zjednat jasno. Jenže čekáním, než k&#160;tomu dojde, vzniklo mezi mnou a&#160;Carlou nové pouto.</p>
			<p class="MLP_text ParaOverride-1">Po boku Carly se ve mně znovu zrodila veškerá moje vášnivá láska k&#160;Augustě. V&#160;té chvíli bych si byl přál jen jedno&#160;– běžet ke své pravé ženě, jen abych ji viděl, jak se činí jako pilný mraveneček a&#160;ukládá v&#160;pachu kafru a&#160;naftalínu do bezpečí naše věci. Ale vytrval jsem u&#160;své povinnosti, jež byla nesmírně těžká vzhledem k&#160;epizodě, která mě nejdřív velice zneklidnila, protože mi připadala jako další hrozba té sfingy, s&#160;níž jsem měl co dělat. Carla mi vyprávěla, že hned potom, co jsem předchozího dne odešel, přišel učitel zpěvu a&#160;ona ho jednoduše a&#160;prostě vyhodila ze dveří.</p>
			<p class="MLP_text ParaOverride-1">Nedokázal jsem potlačit gesto nelibosti. Bylo to totéž, jako kdyby Coplerovi řekla o&#160;našich pletkách. Zvolal jsem:</p>
			<p class="MLP_text ParaOverride-1">„Co tomu řekne Copler?“</p>
			<p class="MLP_text ParaOverride-1">Dala se do smíchu a&#160;uchýlila se, tentokrát ze své iniciativy, do mé náruče:</p>
			<p class="MLP_text ParaOverride-1">„Neřekli jsme, že vyhodíme ze dveří i&#160;jeho?“</p>
			<p class="MLP_text ParaOverride-1">Byla roztomilá, ale už se jí nepodařilo získat si mě. I&#160;já jsem okamžitě zaujal postoj, který mi seděl, postoj pedagoga, poněvadž mi mimo jiné poskytoval možnost dát volný průchod hněvu, který jsem cítil v&#160;hloubi duše vůči ženě, jež mi nedovoluje mluvit tak, jak bych chtěl, o&#160;své ženě.&#160;– Člověk musí pracovat, řekl jsem jí, protože svět je špatný, jak už jistě ví, a&#160;obstojí v&#160;něm jen ti, kteří něco dokážou. Co kdybych umřel? Co by pak bylo s&#160;ní?&#160;– Nadhodil jsem možnost svého odchodu tak, aby se vůbec nemohla urazit, a&#160;ji to skutečně dojalo. Potom jsem jí se zřejmým úmyslem ponížit ji řekl, že co se týče mé ženy, stačí, abych vyslovil přání, a&#160;už je splněno.</p>
			<p class="MLP_text ParaOverride-1">„Tak dobře,“ řekla odevzdaně, „vzkážeme učiteli, aby zase chodil.“ Potom se mi pokusila naočkovat antipatie, které k&#160;tomu učiteli cítila. Musela snášet den co den společnost toho nesympatického staříka, který ji nutil opakovat donekonečna táž cvičení, jež nevedla k&#160;ničemu, naprosto k&#160;ničemu. Vzpomínala, že jediné pěkné dny, které měla, byly dny, kdy byl učitel nemocný. Doufala dokonce, že umře, ale neměla štěstí.</p>
			<p class="MLP_text ParaOverride-1">Nakonec začala ve svém zoufalství přímo zuřit. Opakovala znovu a&#160;ještě s&#160;větším nářkem, že nemá štěstí, protože je smolařka, jednou provždy smolařka! Když si vzpomene, že si mě okamžitě zamilovala, protože se jí zdálo, že jí mé jednání, má slova, mé oči slibují život, který by nebyl tak strnulý, spoutaný, nudný, musí plakat.</p>
			<p class="MLP_text ParaOverride-1">Tak jsem se okamžitě seznámil i&#160;s&#160;jejími vzlyky a&#160;otravovaly mě; byly tak prudké, že otřásaly celým jejím křehkým organismem. Zdálo se mi, že dojde okamžitě k&#160;prudkému útoku na moji kapsu a&#160;na můj život. Zeptal jsem se:</p>
			<p class="MLP_text ParaOverride-1">„Ty si myslíš, že moje žena nedělá zhola nic? Zatímco my dva tady mluvíme, moří si plíce kafrem a&#160;naftalínem.“</p>
			<p class="MLP_text ParaOverride-1">Carla vzlykla:</p>
			<p class="MLP_text ParaOverride-1">„Starat se o&#160;věci, nádobí, šatstvo… Co jí chybí!“</p>
			<p class="MLP_text ParaOverride-1">Podrážděně jsem si pomyslel, že snad chce, abych jí to všechno běžel koupit, jenom aby se mohla věnovat práci, kterou měla ráda. Nedal jsem však najevo zlost, díky bohu, a&#160;poslechl jsem hlas povinnosti, který křičel: „Pohlaď to děvče, které se ti dalo!“ Pohladil jsem ji. Přejel jsem jí rukou lehce po vlasech. Výsledkem bylo, že se její vzlyky ztišily a&#160;její slzy se spustily hojné a&#160;nezadržované jako déšť, který následuje po bouři.</p>
			<p class="MLP_text ParaOverride-1">„Jsi můj první milenec,“ řekla ještě, „a doufám, že mě budeš milovat i&#160;dál.“</p>
			<p class="MLP_text ParaOverride-1">Sdělení, že jsem její první milenec, což bylo označení, které připravovalo místo pro druhého, mě příliš nedojalo. Její prohlášení přišlo pozdě, protože jsme o&#160;věci přestali hovořit už před dobrou půlhodinou. A&#160;kromě toho to byla nová hrozba. Žena si myslí, že má vůči svému prvnímu milenci všechna práva. Něžně jsem jí do ucha zašeptal:</p>
			<p class="MLP_text ParaOverride-1">„Ty jsi taky moje první milenka… co jsem se oženil.“</p>
			<p class="MLP_text ParaOverride-1">Něha hlasu maskovala pokus vyrovnat hru.</p>
			<p class="MLP_text ParaOverride-1">Brzy nato jsem se s&#160;Carlou rozloučil, protože jsem za žádnou cenu nechtěl přijít pozdě na oběd. Před odchodem jsem z&#160;kapsy znovu vytáhl obálku, které jsem říkal obálka dobrých předsevzetí, poněvadž vznikla z&#160;nejlepšího předsevzetí. Cítil jsem potřebu zaplatit, abych se cítil volnější. Carla ty peníze znovu něžně odmítla, a&#160;tu jsem se velice rozzlobil, ale dokázal jsem se ovládnout a&#160;nedal jsem zlost najevo až na to, že jsem na ni řval ty největší něžnosti. Křičel jsem, protože jinak bych ji musel zbít, ale nedal jsem to na sobě znát. Řekl jsem jí, že jsem dosáhl vrcholu svých tužeb tím, že jsem ji měl, a&#160;teď chci mít pocit, že ji mám ještě víc, tím, že ji budu vydržovat se vším všudy. Proto ať se má na pozoru, aby mě nerozzlobila, protože tím velice trpím. Poněvadž jsem už chtěl běžet, shrnul jsem svou představu několika slovy, takže to vyznělo&#160;– zvlášť při tom křiku&#160;– velice drsně.</p>
			<p class="MLP_text ParaOverride-1">„Jsi moje milenka? Pak je mou povinností tě vydržovat!“</p>
			<p class="MLP_text ParaOverride-1">Carla, celá zděšená, přestala odporovat a&#160;vzala obálku, zatímco se na mne úzkostně dívala a&#160;uvažovala, co je pravda, můj nenávistný řev nebo má láskyplná slova, která jí právě přiznala všechno, po čem toužila. Trochu se upokojila, až když jsem se jí před odchodem lehce dotkl rty čela. Na schodech se mě zmocnily pochybnosti, jestli teď, když má v&#160;ruce ty peníze a&#160;když slyšela, že si beru na starost její budoucnost, nevyhodí ze dveří i&#160;Coplera v&#160;případě, že by za ní odpoledne zašel. Nejraději bych se byl rozběhl po těch schodech zpátky a&#160;promluvil jí do duše, aby mě něčím podobným nekompromitovala. Ale nebyl na to čas a&#160;musel jsem pryč.</p>
			<p class="MLP_text ParaOverride-1">Bojím se, že si doktor, až bude číst tenhle rukopis, určitě pomyslí, že by i&#160;Carla byla zajímavým objektem psychoanalýzy. Bude se mu zdát, že se mi dala&#160;– a&#160;předtím propustila toho učitele zpěvu&#160;– až příliš rychle. Mně se taky zdálo, že odměnou za svou lásku ode mne očekávala příliš mnoho ústupků. Bylo třeba mnoha, mnoha měsíců, abych to ubohé děvče lépe pochopil. Pravděpodobně se dala svést, aby se zbavila Coplerova znepokojivého poručnictví, a&#160;muselo pro ni být velice bolestným překvapením, když zjistila, že se dala nadarmo, protože se od ní nadále požaduje právě to, co ji tak tížilo, totiž zpěv. Ležela ještě v&#160;mém náručí, když se dozvěděla, že musí dál zpívat. Proto ten hněv a&#160;žal, který nenacházel správná slova. Říkali jsme tak oba z&#160;různých důvodů ty nejpodivnější věci. Když už mě pak měla ráda, vrátila se jí přirozenost, o&#160;kterou ji připravila vypočítavost. Já jsem vedle ní nebyl nikdy přirozený.</p>
			<p class="MLP_text ParaOverride-1">Když jsem běžel pryč, napadlo mi ještě:</p>
			<p class="MLP_text ParaOverride-1">„Kdyby věděla, jak svou ženu miluju, chovala by se jinak.“</p>
			<p class="MLP_text ParaOverride-1">Když se to dozvěděla, začala se skutečně chovat jinak.</p>
			<p class="MLP_text ParaOverride-1">Jakmile jsem se ocitl venku, svobodně jsem vydechl a&#160;nepocítil jsem bolest, že jsem svoji svobodu ohrozil. Cestou k&#160;domovu jsem měl dokonce odvahu se horšit na společenský systém, jako by měl on vinu na mých poklescích. Zdálo se mi, že by měl být zařízen tak, aby se člověk směl občas (ne vždycky) pomilovat i&#160;s&#160;ženami, které vůbec nemiluje, aniž se musel bát důsledků. Po výčitkách svědomí nebyla ve mně ani stopa. Z&#160;toho důvodu se domnívám, že výčitky svědomí nevznikají z&#160;lítosti nad spáchanou špatností, nýbrž z&#160;poznání vlastní provinilosti. Horní část těla se sklání, aby si prohlédla a&#160;posoudila spodní, a&#160;shledá ji znetvořenou. Pocítí nad tím hnus a&#160;tomu se říká výčitky svědomí. Ani v&#160;antické tragédii se oběť nevracela k&#160;životu, a&#160;přesto výčitky svědomí přestávaly. To znamenalo, že se znetvoření vyléčilo a&#160;že už další nářek neměl význam. Kdepak by se mohlo najít místo pro výčitky ve mně, který jsem s&#160;takovou radostí a&#160;s&#160;takovou láskou běžel ke své zákonné manželce? Už dlouho jsem se necítil tak čistý.</p>
			<p class="MLP_text ParaOverride-1">U&#160;oběda jsem se choval k&#160;Augustě bez jakéhokoli úsilí vesele a&#160;láskyplně. Toho dne se mezi námi neozvala jediná falešná nota. Ale nebylo v&#160;tom nic přemrštěného&#160;– choval jsem se, jak se sluší a&#160;patří k&#160;ženě, která je počestně a&#160;bezpečně moje. Jindy docházelo z&#160;mé strany k&#160;přemrštěným projevům citu, ale to jedině tehdy, když se v&#160;mém duchu odehrával boj mezi oběma ženami, a&#160;tím že jsem přeháněl v&#160;projevech svého citu, mohl jsem Augustě snáz zatajit, že mezi námi leží v&#160;tu chvíli dosti mocný stín jiné ženy. Můžu taky říct, že z&#160;toho důvodu byla Augusta raději, když jsem nebyl zcela a&#160;naprosto upřímně její.</p>
			<p class="MLP_text ParaOverride-1">Já sám jsem byl poněkud udiven svým klidem a&#160;přičítal jsem ho tomu, že se mi podařilo přimět Carlu, aby přijala tu obálku dobrých předsevzetí. Ne snad že bych si myslel, že jsem se s&#160;ní vyrovnal. Ale zdálo se mi, že jsem si začal platit odpustky. Peníze zůstaly bohužel mou hlavní starostí po celou dobu mého poměru s&#160;Carlou. Při každé příležitosti jsem si dával něco stranou do dobrého úkrytu v&#160;knihovně, abych byl připraven čelit požadavkům své milenky, kterých jsem se tak bál. Když se pak Carla se mnou rozešla a&#160;peníze mi nechala, posloužily k&#160;zaplacení něčeho docela jiného.</p>
			<p class="MLP_text ParaOverride-1">Večer jsme měli jít k&#160;tchánovi na večeři, na kterou byli pozváni jen členové rodiny a&#160;měla nahradit tradiční hostinu, předehru svatby, k&#160;níž mělo dojít dva dny nato. Guido chtěl využít zlepšení Giovanniho stavu, jež nepokládal za trvalé, aby se oženil.</p>
			<p class="MLP_text ParaOverride-1">Šli jsme s&#160;Augustou k&#160;tchánovi už brzy odpoledne. Cestou jsem si vzpomněl, že mě den předtím podezírala, že mě ta svatba přece jen souží. Augusta se pak za své podezření styděla a&#160;já zeširoka mluvil o&#160;své nevině v&#160;téhle věci. Vždyť když jsem se vrátil domů, ani jsem si nevzpomněl, že se zrovna v&#160;ten večer koná slavnost, jež byla přípravou k&#160;Adině svatbě.</p>
			<p class="MLP_text ParaOverride-1">Třebaže jsme byli pozváni z&#160;rodiny pouze my, staří Malfentiovi chtěli, aby byla hostina připravena se vší slávou. Požádali Augustu, aby pomohla připravit jídelnu a&#160;tabuli. Alberta o&#160;tom nechtěla ani slyšet. Krátce předtím dostala cenu v&#160;soutěži na jednoaktovou komedii a&#160;teď se horlivě věnovala reformě národního divadla. Tak jsme zbyli u&#160;té tabule jen já a&#160;Augusta s&#160;jednou pokojskou a&#160;Lucianem, chlapcem z&#160;Giovanniho kanceláře, který projevoval zrovna tak velký talent pro pořádek v&#160;domě jako v&#160;kanceláři.</p>
			<p class="MLP_text ParaOverride-1">Pomáhal jsem nosit na tabuli květy a&#160;hezky je rozestavovat.</p>
			<p class="MLP_text ParaOverride-1">„Tak vidíš,“ řekl jsem šeptem Augustě, „i já přispívám k&#160;jejich štěstí. Kdyby mě požádali, abych pro ně připravil svatební lože, udělal bych to se stejnou vyrovnaností.“</p>
			<p class="MLP_text ParaOverride-1">Později jsme šli za snoubenci, kteří se vrátili z&#160;jakési oficiální návštěvy. Zalezli do nejvzdálenějšího koutu salonu a&#160;podle všeho se až do našeho příchodu hubičkovali. Nevěsta se ani nepřevlékla z&#160;vycházkových šatů a&#160;vypadala opravdu moc hezky, jak tak zrůžověla teplem.</p>
			<p class="MLP_text ParaOverride-1">Aby zakryli jakoukoli stopu po polibcích, které si dávali, chtěli nám tuším snoubenci namluvit, že diskutovali o&#160;vědě. Byla to hloupost, dokonce možná nevhodná! Chtěli nás vyloučit ze své intimity, nebo si mysleli, že by jejich polibky mohly někoho bolet? Ale ani to nepokazilo moji dobrou náladu. Guido mi řekl, že mu Ada nechce věřit, že jisté vosy dovedou bodnutím ochromit jiné, často i&#160;větší druhy hmyzu, aby je tak ochromené, ale živé a&#160;čerstvé konzervovaly jako potravu pro své potomstvo. Myslím, že jsem si vzpomněl, že v&#160;přírodě skutečně existuje něco tak zrůdného, ale v&#160;té chvíli se mi nechtělo dopřát Guidovi zadostiučinění. Řekl jsem mu se smíchem:</p>
			<p class="MLP_text ParaOverride-1">„Copak jsem vosa, že se na mne obracíš?“</p>
			<p class="MLP_text ParaOverride-1">Opustili jsme snoubence, aby se mohli věnovat veselejším věcem. Mně se však už začínalo to odpoledne zdát trochu dlouhé a&#160;nejraději bych se byl vrátil domů a&#160;počkal na večeři ve své pracovně.</p>
			<p class="MLP_text ParaOverride-1">V&#160;předsíni jsme potkali doktora Paoliho, který vycházel z&#160;tchánovy ložnice. Byl to mladý lékař, ale dovedl si už získat dobrou klientelu. Byl neobyčejně plavý a&#160;celý krev a&#160;mléko jako chlapec. Měl však statnou postavu a&#160;jeho oko bylo tak výrazné, že dodávalo celému jeho zjevu vážnost a&#160;impozantnost. Brýle je dělaly větším a&#160;jeho pohled se dotýkal věcí jako pohlazení. Dnes, kdy už dobře znám jak jeho, tak doktora S.&#160;– toho psychoanalytika&#160;– připadá mi, že oko doktora S. je zkoumavé úmyslně, kdežto oko doktora Paoliho z&#160;neúnavné zvědavosti. Paoli vidí naprosto přesně svého pacienta, ale i&#160;jeho ženu a&#160;židli, na které spočívá. Ví Bůh, kdo z&#160;těch dvou zřídí své pacienty líp. Během tchánovy nemoci jsem chodil často za Paolim, protože jsem chtěl, aby rodině neprozradil, jak je hrozící katastrofa blízká, a&#160;vzpomínám si, jak se jednou na mne zadíval déle, než mi bylo milé, a&#160;pak mi s&#160;úsměvem řekl:</p>
			<p class="MLP_text ParaOverride-1">„Vy ale zbožňujete svou ženu!“</p>
			<p class="MLP_text ParaOverride-1">Byl dobrý pozorovatel, protože v&#160;té chvíli jsem skutečně zbožňoval svou ženu, která tolik vytrpěla otcovou nemocí, a&#160;já ji denně podváděl.</p>
			<p class="MLP_text ParaOverride-1">Paoli nám řekl, že Giovannimu je opět líp než den předtím. Teď už mu nedělá žádné starosti, protože je velmi příznivá roční doba, a&#160;myslí, že novomanželé mohou klidně odjet na svatební cestu. „Přirozeně,“ dodal opatrně, „pokud nenastanou nepředvídané okolnosti.“ Jeho prognóza se ukázala správnou, protože ty nepředvídané okolnosti nastaly.</p>
			<p class="MLP_text ParaOverride-1">Když už se loučil, vzpomněl si, že známe jistého Coplera, k&#160;jehož lůžku byl právě ten den povolán ke konzultaci. Došlo u&#160;něho k&#160;selhání ledvin. Paoli vyprávěl, že tomu selhání předcházelo strašlivé bolení zubů. Tentokrát byla jeho prognóza vážná, i&#160;když ji jako obvykle zmírnil pochybností:</p>
			<p class="MLP_text ParaOverride-1">„Mohl by tu ještě nějaký čas vydržet, pokud se ovšem dočká rána.“</p>
			<p class="MLP_text ParaOverride-1">Augusta měla ze soucitu oči plné slz a&#160;prosila mě, abych okamžitě běžel k&#160;našemu ubohému příteli. Po chvilce váhání jsem jí vyhověl, a&#160;rád, protože moje duše byla znenadání plná Carly. Jak jsem byl k&#160;tomu ubohému děvčeti tvrdý! Teď, když odejde Copler, zůstává sama a&#160;opuštěná v&#160;tom svém prvním patře, a&#160;už mě vůbec nebude moct kompromitovat, protože ztratí jakýkoli kontakt s&#160;mým světem. Bylo třeba běžet k&#160;ní a&#160;smazat dojem, který v&#160;ní muselo zanechat mé tvrdé chování z&#160;rána.</p>
			<p class="MLP_text ParaOverride-1">Z&#160;opatrnosti jsem však nejdřív zašel ke Coplerovi, abych mohl Augustě říci, že jsem ho viděl.</p>
			<p class="MLP_text ParaOverride-1">Znal jsem už skromný, ale slušný a&#160;pohodlný byteček na Corsia Stadion, kde Copler bydlel. Jeden starý penzista mu postoupil tři místnosti ze svého pětipokojového bytu. Přivítal mě právě on, silný, supící chlapík s&#160;rudýma očima, nepokojně přecházející sem a&#160;tam po temné chodbě. Pověděl mi, že ošetřující lékař právě odešel poté, co konstatoval, že je Copler v&#160;agónii. Stařec mluvil tiše a&#160;neustále supěl, jako by se bál, že ruší klid umírajícího. Já rovněž ztlumil hlas. Je to forma úcty, jak ji chápeme my lidé, ale není docela jisté, zda by se umírajícímu nelíbilo víc, kdyby ho na posledním kousku cesty doprovázely jasné a&#160;silné hlasy, které by mu připomínaly život.</p>
			<p class="MLP_text ParaOverride-1">Stařec mi řekl, že o&#160;umírajícího pečuje jeptiška. Pln úcty jsem chvíli postál přede dveřmi pokoje, v&#160;němž chudák Copler odměřoval svým chroptěním, jehož rytmus byl tak přesný, své poslední chvíle. Jeho hlučné oddechování se skládalo ze dvou zvuků&#160;– prvního váhavého, jejž vyluzoval vdechovaný vzduch, a&#160;druhého chvatného, jejž vydával vzduch, který vydechoval. Spěchal ke smrti? Po obou zvucích následovala pomlka a&#160;mně napadlo, že až se ta pomlka prodlouží, započne nový život.</p>
			<p class="MLP_text ParaOverride-1">Stařec chtěl, abych šel dál, ale já nechtěl. Příliš mnoho umírajících se už na mě dívalo s&#160;vyčítavým výrazem.</p>
			<p class="MLP_text ParaOverride-1">Nepočkal jsem, až se ta pomlka prodlouží, a&#160;běžel jsem ke Carle. Zabušil jsem na dveře její pracovny, které byly uzavřeny na klíč, ale nikdo neodpověděl. Netrpělivě jsem začal do dveří kopat a&#160;teprve pak se za mnou otevřely dveře bytu. Hlas Carliny matky se zeptal:</p>
			<p class="MLP_text ParaOverride-1">„Kdo je to?“</p>
			<p class="MLP_text ParaOverride-1">Potom stařena bázlivě vystrčila hlavu, a&#160;když mě v&#160;žlutém světle padajícím z&#160;kuchyně poznala, zpozoroval jsem, že se její tvář pokryla silným ruměncem, jejž ještě podtrhla neposkvrněná běl jejích vlasů. Carla nebyla doma a&#160;stařena nabídla, že půjde pro klíče od pracovny, aby mě tam přijala, protože se domnívala, že to je jediná důstojná místnost, kde mě může přijmout. Ale já jí řekl, aby se neobtěžovala, vešel jsem do její kuchyně a&#160;sedl si bez okolků na dřevěnou židli. V&#160;krbu hořela pod hrncem skromná kupka uhlí. Řekl jsem jí, aby na mne nedbala a&#160;dál si vařila večeři. Upokojila mě. Vaří fazole, které nejsou nikdy dost měkké. Jídlo, které se připravovalo v&#160;domácnosti, jejíž výlohy jsem měl nadále hradit sám, bylo tak chudé, že mě to obměkčilo a&#160;otupilo zlost, kterou jsem cítil, protože jsem nenašel svou milenku připravenou.</p>
			<p class="MLP_text ParaOverride-1">Stará paní zůstala stát, přestože jsem jí několikrát řekl, aby se posadila. Drsně jsem jí řekl, že jsem přišel slečně Carle oznámit špatnou zprávu&#160;– Copler umírá.</p>
			<p class="MLP_text ParaOverride-1">Stařeně klesly ruce a&#160;najednou si musela sednout.</p>
			<p class="MLP_text ParaOverride-1">„Bože můj,“ zašeptala, „co teď bude s&#160;námi?“</p>
			<p class="MLP_text ParaOverride-1">Potom si uvědomila, že to, co postihlo Coplera, je horší než to, co postihlo je, a&#160;spustila naříkavě:</p>
			<p class="MLP_text ParaOverride-1">„Ubohý pán! Takový dobrák!“</p>
			<p class="MLP_text ParaOverride-1">Tvář se jí zalila slzami. Zřejmě nevěděla, že kdyby ten chudák včas nezemřel, byl by od nich vyhozen. Také to mě upokojilo. Byl jsem obklopen naprostou diskrétností!</p>
			<p class="MLP_text ParaOverride-1">Chtěl jsem ji uklidnit a&#160;řekl jsem jí, že to, co pro ně dosud dělal Copler, budu nadále dělat já sám. Namítla, že nepláče kvůli sobě, jelikož ví, že mají kolem sebe tolik dobrých lidí, ale kvůli tomu, co potkalo jejich velikého dobrodince.</p>
			<p class="MLP_text ParaOverride-1">Chtěla vědět, na jakou nemoc umírá. Když jsem jí líčil, jak se ohlásil konec, vzpomněl jsem si na diskusi o&#160;užitečnosti bolesti, kterou jsem měl před časem s&#160;Coplerem. U&#160;něho se tedy vzbouřily nervy zubů a&#160;začaly volat o&#160;pomoc, protože o&#160;metr dál přestaly fungovat ledviny. Byl jsem tak lhostejný k&#160;osudu svého přítele, jejž jsem slyšel před chvílí chroptět, že jsem si dál pohrával s&#160;jeho představami. Kdyby mě mohl ještě slyšet, byl bych mu řekl, že je z&#160;toho vidět, že u&#160;zdravého nemocného mohou nervy po právu bolet i&#160;pro nemoc, která vypukla několik kilometrů daleko.</p>
			<p class="MLP_text ParaOverride-1">Neměli jsme si se stařenou už mnoho co povídat, a&#160;tak jsem souhlasil, že na Carlu počkám v&#160;její pracovně. Vzal jsem do ruky Garciu a&#160;pokusil se přečíst pár stránek. Ale pěvecké umění mě zajímalo pramálo.</p>
			<p class="MLP_text ParaOverride-1">Stará paní přišla znovu za mnou. Byla znepokojená, protože se Carla nevracela. Řekla mi, že šla koupit talíře, které naléhavě potřebovaly.</p>
			<p class="MLP_text ParaOverride-1">Začala mi docházet trpělivost. Zlostně jsem se zeptal:</p>
			<p class="MLP_text ParaOverride-1">„Rozbily jste talíře? Nemůžete dávat trochu víc pozor?“</p>
			<p class="MLP_text ParaOverride-1">Tak jsem se zbavil stařeny, která odešla mumlajíc:</p>
			<p class="MLP_text ParaOverride-1">„Jenom dva… a&#160;ty jsem rozbila já…“</p>
			<p class="MLP_text ParaOverride-1">To mě na chvíli rozjařilo, protože jsem věděl, že rozbily všechny, co jich měly v&#160;domě, a&#160;že to neudělala stará paní, nýbrž sama Carla. Později jsem poznal, že Carla nebyla k&#160;matce zrovna nejlaskavější, a&#160;proto se stará paní hrozně bála mluvit o&#160;dceřiných věcech s&#160;jejími ochránci. Podle všeho vyprávěla jednou bezelstně Coplerovi, jaká jsou ty lekce zpěvu pro Carlu otrava. Copler se kvůli tomu na Carlu zlobil, a&#160;ta se pak pustila do matky.</p>
			<p class="MLP_text ParaOverride-1">A&#160;tak když byla má rozkošná milenka konečně u&#160;mne, objal jsem ji tak prudce a&#160;hněvivě, že se celá okouzlená zajíkala:</p>
			<p class="MLP_text ParaOverride-1">„A&#160;já o&#160;tvé lásce pochybovala. Celý den mě pronásledovala touha se zabít, že jsem se dala muži, který se mnou hned nato jednal tak špatně!“</p>
			<p class="MLP_text ParaOverride-1">Vysvětlil jsem jí, že mívám často veliké bolesti hlavy, a&#160;kdykoli jsem se ocitl v&#160;situaci, že bych se byl nejraději rozběhl za Augustou, kdybych se tomu statečně nebránil, začal jsem znovu mluvit o&#160;těchto bolestech a&#160;dokázal jsem se přemoct. Dělal jsem pokroky. Zatím jsme však společně, doslova společně, oplakávali chudáka Coplera.</p>
			<p class="MLP_text ParaOverride-1">Ostatně Carlu nenechal hrozný konec jejího dobrodince lhostejnou. Když o&#160;tom mluvila, zesinala.</p>
			<p class="MLP_text ParaOverride-1">„Vím, jaká jsem!“ řekla. „Budu se dlouho bát zůstat sama. Už živý mi naháněl takový strach!“</p>
			<p class="MLP_text ParaOverride-1">A&#160;poprvé mi bojácně navrhla, abych u&#160;ní jednou zůstal celou noc. Já na něco takového ani nepomyslel a&#160;nebyl bych dokázal zůstat v&#160;tom pokoji ani o&#160;půl hodiny déle. Ale abych tomu ubohému děvčeti neprozradil své myšlenky, které mě prvního mrzely, začal jsem namítat, že to je nemožné, protože v&#160;bytě je ještě její matka. S&#160;opravdovým pohrdáním ohrnula rty:</p>
			<p class="MLP_text ParaOverride-1">„Přenesli bychom si postel sem; matka se mě neodváží špehovat.“</p>
			<p class="MLP_text ParaOverride-1">Řekl jsem jí tedy o&#160;svatební hostině, která doma čeká, potom jsem však pocítil potřebu povědět jí, že u&#160;ní nebudu moci nikdy zůstat přes noc. A&#160;jelikož jsem si krátce předtím předsevzal, že budu hodný, podařilo se mi potlačit jakoukoli rozmrzelost, takže jsem mluvil dál velice laskavě; zdálo se mi však, že každý další ústupek, který bych jí udělal nebo na který bych jí dal třeba jen naději, by znamenal další zradu na Augustě, které jsem se už nechtěl dopustit.</p>
			<p class="MLP_text ParaOverride-1">V&#160;té chvíli jsem cítil, co mě nejvíc poutá ke Carle&#160;– mé předsevzetí být laskavý a&#160;pak lži, které jsem jí napovídal o&#160;svém vztahu k&#160;Augustě a&#160;které bylo třeba během času pomaloučku zmírnit nebo docela škrtnout. A&#160;tak jsem se ještě téhož večera do toho pustil, přirozeně s&#160;náležitou opatrností, protože bylo ještě v&#160;příliš živé paměti, co způsobila moje lež. Řekl jsem jí, že se cítím Augustě velice zavázán, protože to je úctyhodná žena, která by určitě zasluhovala, abych ji miloval líp, a&#160;že bych nikdy nechtěl, aby se dozvěděla, jak ji podvádím.</p>
			<p class="MLP_text ParaOverride-1">Carla mě objala:</p>
			<p class="MLP_text ParaOverride-1">„Takhle tě mám ráda, hodného a&#160;mírného, tak jak jsem tě odhadla hned napoprvé. Nikdy té chudince neublížím.“</p>
			<p class="MLP_text ParaOverride-1">Bylo mi proti mysli, že někdo o&#160;Augustě mluví jako o&#160;chudince, ale byl jsem chuděře Carle za její shovívavost vděčný. Bylo dobré, že k&#160;mé ženě necítila nenávist. Chtěl jsem jí dát svoji vděčnost nějak najevo a&#160;rozhlížel jsem se, čím bych jí prokázal svou lásku. Nakonec jsem na to přišel. Daroval jsem i&#160;jí její prádelnu&#160;– dovolil jsem jí, aby už nechala učitele zpěvu běžet. Carla se na mne vášnivě vrhla, což mi bylo značně proti mysli, ale statečně jsem to snesl. Potom mi řekla, že by nikdy zpěvu nenechala. Zpívala celý den, ale podle svého. Chtěla mi dokonce zazpívat jakousi písničku. Ale já o&#160;tom nechtěl ani slyšet a&#160;dosti neomaleně jsem utekl. Proto si myslím, že tu noc uvažovala znovu o&#160;sebevraždě, ale já jí nikdy nedopřál dost času, aby mi to mohla říct.</p>
			<p class="MLP_text ParaOverride-1">Vrátil jsem se ke Coplerovi, protože jsem musel Augustě přinést poslední zprávy, aby si myslela, že jsem celý ten čas strávil u&#160;nemocného. Copler byl už asi dvě hodiny mrtev, umřel hned potom, co jsem odešel. Vešel jsem do úmrtního pokoje provázen starým penzistou, který stále ještě měřil svými kroky předsíňku. Nebožtík, už ustrojený, ležel v&#160;posteli na holé žíněnce. V&#160;rukou držel kříž. Penzista mi šeptem vykládal, že všechny formality jsou už vyřízeny a&#160;že u&#160;zesnulého zůstane přes noc jedna jeho neteř.</p>
			<p class="MLP_text ParaOverride-1">Bylo zřejmé, že se mému ubohému příteli dostalo všeho, co ještě potřeboval, a&#160;tak jsem už mohl jít, ale já zůstal a&#160;chvíli jsem se na něho díval. Byl bych rád cítil, jak mi z&#160;očí kane upřímná slza žalu nad tím nebožtíkem, který tolik zápolil s&#160;tou svou nemocí, než se s&#160;ní nakonec pokusil dohodnout. „To je smutné,“ řekl jsem. Zabila ho nemoc, na kterou bylo tolik léků. Vypadalo to jako výsměch. Ale moje slza neskanula. Coplerova vyzáblá tvář nevypadala nikdy tak silná jako teď v&#160;té posmrtné ztuhlosti. Jako by ji vysekalo dláto v&#160;barevném mramoru a&#160;nikdo by nevěřil, že co nevidět propadne rozkladu. Z&#160;té tváře se stále ještě zračil opravdový život&#160;– dávala s&#160;opovržením najevo svůj nesouhlas, možná se mnou, zdravým nemocným, ale možná také s&#160;Carlou, která nechtěla zpívat. V&#160;jednu chvíli jsem se zachvěl, protože se mi zdálo, že mrtvý začíná zase chroptět. Ale když jsem zjistil, že to, co mi připadalo jako chroptění, není nic než penzistovo supění znásobené rozrušením, nabyl jsem okamžitě zase svůj kritický klid.</p>
			<p class="MLP_text ParaOverride-1">Penzista šel se mnou až ke dveřím a&#160;prosil mě, abych si na něho vzpomněl, kdybych se dozvěděl o&#160;někom, kdo by potřeboval podobný byt:</p>
			<p class="MLP_text ParaOverride-1">„Jak vidíte, dovedu udělat i&#160;za takovýchto okolností všechno, co je má povinnost, a&#160;ještě víc, ještě daleko víc!“</p>
			<p class="MLP_text ParaOverride-1">Poprvé zvýšil hlas, v&#160;němž se ozvala nevole, která nepochybně platila chudáku Coplerovi za to, že se odstěhoval bez náležité výpovědi. Slíbil jsem mu všecko, co chtěl, a&#160;běžel jsem pryč.</p>
			<p class="MLP_text ParaOverride-1">U&#160;tchána právě sedali ke stolu. Ptali se mne, co je nového, a&#160;já, abych nepokazil náladu u&#160;hostiny, jsem řekl, že Copler ještě žije, a&#160;že je tedy pořád ještě naděje.</p>
			<p class="MLP_text ParaOverride-1">Celé to shromáždění mi připadlo náramně smutné. Možná že ten dojem ve mně vzbudil pohled na tchána, odsouzeného k&#160;troše polévky a&#160;poháru mléka, zatímco všichni kolem se cpali nejchutnějšími jídly. Neměl co dělat, a&#160;tak se celý čas díval do úst ostatním.</p>
			<p class="MLP_text ParaOverride-1">Když viděl, jak se pan Francesco horlivě zabývá předkrmem, zamumlal:</p>
			<p class="MLP_text ParaOverride-1">„Člověk by nevěřil, že je o&#160;dva roky starší!“</p>
			<p class="MLP_text ParaOverride-1">A&#160;když pan Francesco dospěl k&#160;třetímu poháru bílého vína, zabručel polohlasně:</p>
			<p class="MLP_text ParaOverride-1">„Třetí! Bodejť by se ti změnil v&#160;žluč!“</p>
			<p class="MLP_text ParaOverride-1">To přání by mě vůbec nevzrušilo, kdybych u&#160;stolu nejedl a&#160;nepil i&#160;já a&#160;kdybych nevěděl, že podobnou proměnu by tchán přál i&#160;vínu, které procházelo mými ústy. Proto jsem začal jíst a&#160;pít potají. Využíval jsem každé chvilky, kdy tchán strčil svůj veliký nos do šálku s&#160;mlékem nebo odpovídal, když se na něho někdo s&#160;něčím obrátil, a&#160;hltal jsem velká sousta a&#160;obracel do sebe celé poháry vína. Alberta, jen aby rozesmála stolovníky, upozornila Augustu, že moc piju. Žena mi z&#160;žertu pohrozila ukazovákem. Na tom by nic nebylo, horší však bylo, že pak už nemělo smysl jíst potají. Giovanni, který si mne do té chvíle skoro nevšiml, se na mne podíval přes brýle s&#160;opravdovou nenávistí. Řekl:</p>
			<p class="MLP_text ParaOverride-1">„Já jsem nikdy nejedl a&#160;nepil přes míru. Kdo jí a&#160;pije přes míru, není pravý muž, ale…“ A&#160;opakoval několikrát poslední slovo, jež opravdu nebylo žádnou poklonou.</p>
			<p class="MLP_text ParaOverride-1">Toto urážlivé slovo, provázené všeobecným smíchem, vyvolalo ve mně vlivem vína opravdu nesmyslnou touhu po pomstě. Zaútočil jsem na tchánovu nejslabší stránku, na jeho nemoc. Vykřikl jsem, že pravý muž není ten, kdo nejí přes míru, ale ten, kdo se nepodřizuje tak otrocky předpisům lékaře. Já bych byl na jeho místě daleko svobodnější. Na svatbě své dcery&#160;– už jen z&#160;lásky k&#160;ní&#160;– bych rozhodně nedovolil, aby mi někdo bránil jíst a&#160;pít.</p>
			<p class="MLP_text ParaOverride-1">Giovanni řekl se zlostí:</p>
			<p class="MLP_text ParaOverride-1">„Chtěl bych tě vidět v&#160;mé kůži.“</p>
			<p class="MLP_text ParaOverride-1">„Copak ti nestačí, když mě vidíš v&#160;mé? Nechal jsem snad kouření?“</p>
			<p class="MLP_text ParaOverride-1">Bylo to poprvé, co se mi podařilo pochlubit se svou slabostí, a&#160;abych svá slova potvrdil, okamžitě jsem si zapálil cigaretu. Všichni se dali do smíchu a&#160;vyprávěli panu Francescovi o&#160;tom, jak je můj život plný posledních cigaret. Ale tahleta nebyla poslední a&#160;já se cítil plný síly a&#160;bojovnosti. Jakmile jsem však Giovannimu nalil do jeho velkého poháru na vodu víno, ztratil jsem okamžitě podporu u&#160;ostatních. Měli strach, že to Giovanni vypije, a&#160;křičeli, aby mu v&#160;tom zabránili, tak dlouho, dokud paní Malfentiová pohár nepopadla a&#160;neodstranila.</p>
			<p class="MLP_text ParaOverride-1">„Tak ty bys mě chtěl zabít?“ zeptal se Giovanni mírně a&#160;zvědavě se na mne díval. „Máš zlou opici, jen co je pravda!“ A&#160;nedal jediným pohybem najevo, že by chtěl využít mé nabídky a&#160;napít se.</p>
			<p class="MLP_text ParaOverride-1">Cítil jsem se opravdu pokořen a&#160;poražen. Málem že jsem se tchánovi nevrhl k&#160;nohám, abych ho poprosil o&#160;odpuštění. Ale pak jsem ten nápad zavrhl, protože se mi zdálo, že mi ho taky vnuklo víno. Kdybych ho prosil o&#160;odpuštění, přiznal bych svou vinu, zatímco hostina ještě pokračuje a&#160;potrvá zřejmě dost dlouho, aby se mi naskytla příležitost napravit tento první žert, který dopadl tak neslavně. Na tomto světě má všechno dost času. Ne všichni opilci jsou okamžitě obětí každého nápadu, který jim vnukne víno. Když se já napiju, rozebírám své pohnutky zrovna tak, jako když mám jasnou hlavu, a&#160;pravděpodobně se stejným výsledkem. Pokračoval jsem ve svém zpytování svědomí, abych zjistil, jak jsem vlastně dospěl k&#160;tomu ničemnému nápadu ublížit tchánovi. A&#160;uvědomil jsem si, že jsem unaven, k&#160;smrti unaven. Kdyby všichni věděli, jaký den mám za sebou, určitě by mi odpustili. Dvakrát jsem se miloval s&#160;ženou, kterou jsem pak dvakrát násilně opustil, a&#160;dvakrát jsem se vrátil ke své manželce, kterou jsem zrovna tak dvakrát zapřel. Naštěstí se v&#160;tu chvíli v&#160;mých vzpomínkách asociací vynořil onen nebožtík a&#160;myšlenka na obě ženy zmizela; jinak bych byl nakonec začal o&#160;Carle. Cožpak jsem se pořád netoužil zpovídat, a&#160;to i&#160;když jsem nebyl působením vína tak velkorysý? A&#160;tak jsem nakonec začal o&#160;Coplerovi. Chtěl jsem, aby všichni věděli, že jsem toho dne ztratil svého velkého přítele. Pak mi mé chování určitě odpustí.</p>
			<p class="MLP_text ParaOverride-1">Vykřikl jsem, že Copler umřel, doopravdy umřel, a&#160;že jsem to až dosud tajil, abych je nezarmoutil. A&#160;hle! Konečně jsem cítil, jak mi k&#160;očím stoupají slzy, a&#160;musel jsem se odvrátit, abych je skryl.</p>
			<p class="MLP_text ParaOverride-1">Všichni se dali do smíchu, protože mi nevěřili, a&#160;právě v&#160;té chvíli zasáhla tvrdohlavost, která je nejzřetelnějším příznakem opilosti. Začal jsem mrtvého popisovat:</p>
			<p class="MLP_text ParaOverride-1">„Byl tak strnulý, že vypadal, jako by ho vytesal Michelangelo z&#160;nej­tvrdšího kamene.“</p>
			<p class="MLP_text ParaOverride-1">Nastalo všeobecné ticho, které přerušil Guido výkřikem:</p>
			<p class="MLP_text ParaOverride-1">„A&#160;teď je ti už jedno, že nás zarmucuješ?“</p>
			<p class="MLP_text ParaOverride-1">Ta připomínka byla správná. Vzpomněl jsem si na své předsevzetí, které jsem porušil. Nedalo by se to nějak spravit? Začal jsem se na celé kolo smát:</p>
			<p class="MLP_text ParaOverride-1">„To jsem vás dostal! Žije a&#160;je mu líp!“</p>
			<p class="MLP_text ParaOverride-1">Všichni se na mne dívali a&#160;nevěděli, na čem jsou.</p>
			<p class="MLP_text ParaOverride-1">„Je mu líp,“ dodal jsem vážně, „poznal mě, a&#160;dokonce se na mne usmál.“</p>
			<p class="MLP_text ParaOverride-1">Všichni mi uvěřili, ale vzbudil jsem všeobecné pohoršení. Giovan­ni prohlásil, že by mi hodil na hlavu talíř, kdyby se nebál, že si tou námahou ublíží. Bylo opravdu neodpustitelné, že jsem slavnost narušil takovým výmyslem. Kdyby to byla pravda, bylo by to něco jiného. Nebylo by lepší, kdybych jim znovu řekl pravdu? Copler byl mrtev, a&#160;kdybych byl sám, měl bych okamžitě a&#160;bez nucení dost slz, abych ho oplakal. Hledal jsem slova, ale paní Malfentiová mě se svou vážností velké dámy přerušila: „Nechme teď chudáka nemocného na pokoji. Promluvíme si o&#160;tom zítra!“</p>
			<p class="MLP_text ParaOverride-1">Poslechl jsem okamžitě, a&#160;dokonce s&#160;myšlenkou, která mě nadobro odpoutala od mrtvého: „Sbohem! Čekej! Co nejdřív za tebou přijdu!“</p>
			<p class="MLP_text ParaOverride-1">Nastal čas přípitků. Giovanni dostal od doktora dovolení vypít při té příležitosti pohár šampaňského. Vážně dával pozor, jak mu nalévají, a&#160;odmítl zvednout pohár ke rtům, dokud nebyl plný až po okraj. Potom popřál vážnými a&#160;nehledanými slovy Adě a&#160;Guidovi ke štěstí a&#160;pomalu pohár vyprázdnil do poslední kapky. Nato se potměšile podíval po mně a&#160;řekl mi, že poslední doušek vypil na mé zdraví. Věděl jsem, že jeho přání nebylo dobré, a&#160;abych to zažehnal, zaklepal jsem pod ubrusem na stůl.</p>
			<p class="MLP_text ParaOverride-1">Na zbytek večera se pamatuju už jen dost nejasně. Vím, že krátce nato se na Augustin podnět začaly na mne u&#160;stolu pět chvály a&#160;že mne přitom uváděli jako vzor manžela. Všechno mi bylo odpuštěno, a&#160;dokonce i&#160;tchán se tvářil přívětivěji. Dodal ovšem, že doufá, že Adin manžel bude zrovna tak hodný jako já, ale přitom lepší obchodník a&#160;především člověk, který… a&#160;hledal slovo. Nenašel je a&#160;nikdo kolem se ho nedožadoval, ani pan Francesco, který mě ráno viděl poprvé v&#160;životě, a&#160;tak mě sotva mohl znát. Co se mne týče, já se neurazil. Jak dovede člověka krotit pocit, že má napravovat velké viny! Přijímal jsem všechny ty nestoudnosti vděčně pod podmínkou, že je provází láska, kterou jsem nezasluhoval. A&#160;v&#160;duchu, obluzeném únavou a&#160;vínem, jsem se s&#160;naprostou vyrovnaností kochal svým obrazem, obrazem hodného manžela, který nepřestává být hodným, ani když podvádí svou ženu. Člověk musí být hodný, hodný, hodný, a&#160;na ostatním nesejde. Poslal jsem Augustě rukou polibek a&#160;ona jej přijala s&#160;vděčným úsměvem.</p>
			<p class="MLP_text ParaOverride-1">Potom chtěl někdo u&#160;stolu využít mé opilosti, aby všecky rozesmál, a&#160;tak mě přinutili pronést přípitek. Nakonec jsem svolil, protože mi v&#160;té chvíli napadlo, že by mohlo být rozhodující, kdybych svá dobrá předsevzetí učinil veřejně. Ne že bych v&#160;té chvíli o&#160;sobě pochyboval, cítil jsem se přesně takový, jakého mě vylíčili, ale kdybych své předsevzetí stvrdil před tolika lidmi, kteří by je jistým způsobem podepsali se mnou, byl bych ještě lepší.</p>
			<p class="MLP_text ParaOverride-1">A&#160;tak se stalo, že jsem ve svém přípitku mluvil jen sám o&#160;sobě a&#160;o&#160;Augustě. Už podruhé v&#160;těch dnech jsem vylíčil historii svého manželství. Před Carlou jsem ji zfalšoval tím, že jsem zamlčel, jak jsem zamilován do své ženy; tady jsem ji zfalšoval zase jinak, protože jsem se nezmínil o&#160;dvou osobách, které hrály v&#160;historii mého manželství tak důležitou úlohu, totiž o&#160;Adě a&#160;Albertě. Vylíčil jsem své váhání, jež si stále nedovedu odpustit, protože mě připravilo o&#160;tolik šťastných chvil. Potom jsem z&#160;kavalírství připsal váhání i&#160;Augustě. Ale ta je s&#160;živým smíchem popřela.</p>
			<p class="MLP_text ParaOverride-1">Navázal jsem nit svého vyprávění jen s&#160;obtížemi. Vyprávěl jsem, jak jsme se konečně dostali na svatební cestu a&#160;jak jsme se milovali ve všech muzeích Itálie. Vězel jsem ve své lži až po krk do té míry, že jsem do toho zapletl i&#160;tuhle vylhanou podrobnost, která neměla žádný smysl. A&#160;pak že je ve víně pravda.</p>
			<p class="MLP_text ParaOverride-1">Augusta mě přerušila podruhé, aby uvedla věci na pravou míru, a&#160;vyprávěla, jak se musela vyhýbat muzeím kvůli nebezpečí, jež hrozilo mým přičiněním všem veledílům. Neuvědomila si, že tím odhaluje nepravdivost nejen tohoto detailu, ale i&#160;všeho! Kdyby u&#160;stolu seděl pozorovatel, byl by brzy odhalil pravý ráz celé té lásky, kterou jsem promítal do prostředí, kde se nemohla odehrávat.</p>
			<p class="MLP_text ParaOverride-1">Pokračoval jsem ve svém dlouhém a&#160;rozvláčném vyprávění líčením, jak jsme se vrátili domů a&#160;jak jsme oba začali zdokonalovat svůj byt a&#160;zařizovat to i&#160;ono, mimo jiné také prádelnu. Augusta, která se pořád smála, mě znovu přerušila:</p>
			<p class="MLP_text ParaOverride-1">„Tohle přece není hostina na naši počest, ale na počest Ady a&#160;Guida. Mluv o&#160;nich!“</p>
			<p class="MLP_text ParaOverride-1">Všichni hlasitě přizvukovali. Dal jsem se rovněž do smíchu, protože jsem si uvědomil, že se mým přičiněním dospělo k&#160;opravdovému hlučnému veselí, které je na místě při takové příležitosti. Zdálo se mi, že jsem mluvil hodiny. Obrátil jsem do sebe řadu dalších pohárů vína jeden za druhým:</p>
			<p class="MLP_text ParaOverride-1">„Na Adu!“ Na okamžik jsem se zvedl, abych viděl, jak se na to tváří.</p>
			<p class="MLP_text ParaOverride-1">„Na Guida!“ A&#160;když jsem víno vyzunkl, dodal jsem:</p>
			<p class="MLP_text ParaOverride-1">„Z&#160;celého srdce!“ Zapomněl jsem, že u&#160;předchozího poháru jsem nic takového neřekl.</p>
			<p class="MLP_text ParaOverride-1">„Na vaše první dítě!“</p>
			<p class="MLP_text ParaOverride-1">A&#160;kdyby mi v&#160;tom nakonec nezabránili, byl bych vyprázdnil na jejich děti ještě řadu dalších pohárů. Na zdraví těch ubohých neviňátek bych byl vypil všechno víno, co bylo na stole.</p>
			<p class="MLP_text ParaOverride-1">Potom se všechno zatemnilo ještě víc. Jasně si vzpomínám jen na jedno: mou hlavní starostí bylo nedat najevo, že jsem opilý. Seděl jsem vzpřímeně a&#160;málo jsem mluvil. Nevěřil jsem si, cítil jsem potřebu rozebrat každé slovo, než je vyslovím. Zatímco se všichni účastnili hovoru, já se ho musel zříct, protože mi nedali čas, abych si vyjasnil zkalené myšlenky. Chtěl jsem tedy dát sám podnět k&#160;hovoru a&#160;řekl jsem tchánovi:</p>
			<p class="MLP_text ParaOverride-1">„Slyšel jsi, že <span class="MLP_znak_kurziva_11b">Extérieur</span> klesl o&#160;dva body?“</p>
			<p class="MLP_text ParaOverride-1">Řekl jsem něco, co se mne vůbec netýkalo a&#160;co jsem slyšel na burze; chtěl jsem jenom mluvit o&#160;obchodech, protože na takové vážné věci opilý obvykle nevzpomene. Jenže pro tchána to zřejmě nebylo tak lhostejné a&#160;vynadal mi, že sýčkuju. Jemu jsem nikdy neuměl padnout do noty.</p>
			<p class="MLP_text ParaOverride-1">Začal jsem se tedy věnovat své sousedce. Mluvilo se o&#160;lásce. Zajímala se o&#160;ni jen teoreticky a&#160;já se v&#160;té chvíli o&#160;ni prakticky taky vůbec nezajímal. A&#160;tak se o&#160;ní hovořilo docela hezky. Ptala se mne na mé názory a&#160;já okamžitě přišel na jednu myšlenku, jež zřejmě vyplývala ze zkušeností, kterých jsem nabyl toho dne. Žena je věc, jejíž cena se mění víc než jakákoli hodnota na burze. Alberta mi nerozuměla a&#160;myslela, že mám na mysli něco, co všichni vědí, totiž že žena jistého věku má docela jinou hodnotu než žena jiného věku. Vyjádřil jsem se jasněji: žena může mít v&#160;jistou hodinu ráno velkou hodnotu, v&#160;poledne žádnou, odpoledne zase dvojnásobnou než ráno a&#160;večer dokonce úplně zápornou. Vysvětlil jsem, co rozumím pod pojmem záporná hodnota: takovou hodnotu má žena, když muž uvažuje, co by byl ochoten zaplatit, aby ji poslal co nejdál od sebe.</p>
			<p class="MLP_text ParaOverride-1">Jenže chudinka naše dramatická autorka nepostřehla správnost mého objevu, zatímco já si jí byl jist, zvláště když jsem si vzpomněl na pohyb, který toho dne prodělala hodnota Carly a&#160;Augusty. Když jsem se chtěl vyjádřit přesněji, zasáhlo víno a&#160;já ztratil nit nadobro.</p>
			<p class="MLP_text ParaOverride-1">„Podívej se,“ řekl jsem jí, „předpokládejme, že teď máš hodnotu x, ale jakmile mi dovolíš, abych se dotkl nohou tvé nožky, stoupne tvoje hodnota okamžitě o&#160;další x.“</p>
			<p class="MLP_text ParaOverride-1">Svá slova jsem okamžitě doprovodil činem.</p>
			<p class="MLP_text ParaOverride-1">Celá červená odtáhla nohu, a&#160;aby vypadala duchaplně, řekla:</p>
			<p class="MLP_text ParaOverride-1">„Ale tohle už není teorie, to je praxe. Augusta mi to potvrdí.“</p>
			<p class="MLP_text ParaOverride-1">Musím přiznat, že jsem tu nožku cítil taky jinak než jako suchou teorii, ale přesto jsem protestoval a&#160;křičel s&#160;nejnevinnější tváří světa:</p>
			<p class="MLP_text ParaOverride-1">„To je čistá, nejčistší teorie, a&#160;jestli to bereš jinak, je vina na tobě!“</p>
			<p class="MLP_text ParaOverride-1">Fantazie vína jsou skutečné události.</p>
			<p class="MLP_text ParaOverride-1">Dlouho jsme já ani Alberta nezapomněli, že jsem se jí dotkl, a&#160;přitom jsem ji upozornil, že to dělám pro své potěšení. Slovo zdůraznilo čin a&#160;čin slovo. Dokud se nevdala, měla pro mne vždy úsměv a&#160;ruměnec, potom však už jen ruměnec a&#160;hněv. Ženy jsou už takové. Každý den, který vzejde, přináší pro ně novou interpretaci minulosti. Jejich život zřejmě netrpí jednotvárností. Zato pro mne byla interpretace tohoto mého činu vždy stejná&#160;– byla to krádež maličkosti, která měla výraznou příchuť, a&#160;byla to Albertina vina, jestliže jsem si v&#160;jisté době snažil tu událost připomenout, zatímco později bych byl naopak zase za to leccos dal, kdyby se na ni úplně zapomnělo.</p>
			<p class="MLP_text ParaOverride-1">Vzpomínám si taky, že se předtím, než jsme odešli, stalo ještě něco jiného a&#160;daleko závažnějšího. Ocitl jsem se na okamžik sám s&#160;Adou. Giovanni už dávno ležel a&#160;ostatní se loučili s&#160;panem Franceskem, který odcházel s&#160;Guidem do hotelu. Dlouze jsem se díval na Adu, celou v&#160;bílých krajkách s&#160;nahými rameny a&#160;pažemi, a&#160;jen jsem mlčel, i&#160;když jsem cítil potřebu něco říci; ale po úvaze jsem nakonec každou větu, kterou jsem měl užuž na jazyku, zase potlačil. Vzpomínám si, že jsem taky uvažoval, jestli by nebylo na místě, kdybych jí řekl: „Jsem tak rád, že se už konečně vdáváš a&#160;že si bereš mého velkého přítele Guida. Teprve teď je mezi námi všemu konec!“ Byla by to lež, protože všichni věděli, že mezi námi už všechno skončilo před několika měsíci, ale zdálo se mi, že ta lež by byla překrásným komplimentem, a&#160;žena v&#160;takových šatech nepochybně na komplimenty čeká a&#160;má z&#160;nich radost. Ale po dlouhé úvaze jsem nic z&#160;toho neřekl. Potlačil jsem ta slova, protože v&#160;moři vína, v&#160;němž jsem plul, jsem objevil prkno, které mě zachránilo. Uvědomil jsem si, že bych udělal chybu, kdybych dal v&#160;sázku Augustiny city, jen abych udělal radost Adě, která mě nemá ráda. Ale zatímco mi hlavou vířily tyto pochybnosti a&#160;co jsem se usilovně snažil potlačit ta slova, podíval jsem se po Adě takovým pohledem, že se zvedla, zděšeně se po mně ohlédla, jako by se málem chtěla dát do běhu, a&#160;odešla.</p>
			<p class="MLP_text ParaOverride-1">I&#160;na takový pohled se vzpomíná, a&#160;možná ještě víc než na slovo; je důležitější, protože v&#160;celém slovníku se nenajde slovo, které by dokázalo ženu svléct. Dnes už vím, že můj pohled tenkrát překroutil slova, jež jsem měl na mysli, protože je zjednodušil. V&#160;Adiných očích se ten pohled snažil proniknout pod její šaty, a&#160;dokonce i&#160;pod její pokožku. A&#160;nepochybně říkal: „Nechceš si se mnou lehnout do postele?“ Víno je velké nebezpečí, zvlášť proto, že nevynáší na hladinu pravdu, ale naopak něco docela jiného; odhaluje u&#160;každého především přešlou a&#160;zapomenutou minulost, a&#160;ne to, co chce v&#160;této chvíli; vytahuje svévolně na světlo každou sebemenší myšlenku, kterou se člověk před delším nebo kratším časem obíral a&#160;na kterou už zapomněl; nedbá na škrty a&#160;čte všechno, co se ještě dá v&#160;našem srdci rozpoznat. A&#160;jak víme, v&#160;srdci se nedá nic škrtnout tak důkladně jako třeba chybný převod na směnce. Dá se tam přečíst celá naše historie a&#160;víno ji vykřikuje bez ohledu na to, co k&#160;ní pak život připojil.</p>
			<p class="MLP_text ParaOverride-1">Domů jsme jeli se ženou drožkou. V&#160;jejím přítmí jsem pokládal za svou povinnost Augustu líbat a&#160;objímat, protože jsem to v&#160;podobných případech často dělával, a&#160;kdybych to neudělal, bál jsem se, že by si mohla myslet, že se mezi námi něco změnilo. Nezměnilo se mezi námi nic, i&#160;to vykřikovalo víno! Vzala si Zena Cosiniho, který seděl nezměněn vedle ní. Co na tom, že jsem toho dne měl ještě jiné ženy, jejichž počet víno zvětšilo, aby mi udělalo radost tím, že mezi ně zařadilo ještě taky Adu, nebo snad Albertu?</p>
			<p class="MLP_text ParaOverride-1">Vzpomínám si, že jsem při usínání spatřil na okamžik znovu mramorovou tvář Coplera na smrtelné posteli. Zdálo se, jako by se domáhal spravedlnosti, to znamená slz, které jsem mu slíbil. Ale nedočkal se jich ani tentokrát, protože mě objal a&#160;přemohl sen. Nejdřív jsem se však přízraku omluvil: „Počkej ještě chvilku. Hned budu u&#160;tebe!“ Ale nebyl jsem u&#160;něho už nikdy, protože jsem se nezúčastnil ani jeho pohřbu. Měli jsme tolik práce v&#160;domě a&#160;já taky mimo dům, že mi na něho nezbyl čas. Několikrát se o&#160;něm mluvilo, ale jen žertem, když se připomínalo, kolikrát ho moje opice zabila a&#160;vzkřísila. Tak se stal v&#160;rodině příslovečným, a&#160;kdykoli noviny oznámí něčí smrt a&#160;pak ji dementují, jak se to často stává, říkáme: „Jako chudák Copler.“</p>
			<p class="MLP_text ParaOverride-1">Když jsem druhého dne ráno vstal, bolela mě trochu hlava. Znepokojovalo mě poněkud to mé píchání v&#160;boku, pravděpodobně proto, že dokud na mě působilo víno, jsem je vůbec necítil, a&#160;tak jsem mu okamžitě odvykl. Ale v&#160;podstatě jsem nebyl smutný. K&#160;mé pohodě přispěla Augusta, když mi řekla, že bylo dobře, že jsem na hostinu přišel, protože před mým příchodem to tam vypadalo jako o&#160;pohřbu. Nemusel jsem si tedy své chování vyčítat. Jen jedno mi nebylo odpuštěno, jak jsem pak pochopil, a&#160;to, jak jsem se podíval po Adě!</p>
			<p class="MLP_text ParaOverride-1">Když jsme se odpoledne setkali, podala mi ruku s&#160;úzkostí, jež jen zvětšila mou vlastní. Ale možná že ji tížilo svědomí kvůli tomu úprku, který nebyl vůbec hezký. Jenže můj pohled byl taky pěkná ohavnost. Pamatoval jsem si přesně na pohyb svých očí a&#160;chápal jsem, že na něj ten, koho probodly, hned tak nezapomene. Musel jsem to napravit naprosto bratrským chováním.</p>
			<p class="MLP_text ParaOverride-1">Má-li člověk po pitce kocovinu, není prý na to nic lepšího než se znovu napít. Já se to ráno šel vzpružit ke Carle. Šel jsem k&#160;ní, protože jsem toužil po plnějším životě, a&#160;právě to vede k&#160;alkoholu, ale cestou k&#160;ní jsem zatoužil, aby mi poskytla zcela jinou plnost života, než byla ta včerejší. Provázela mě různá nejasná, ale vesměs počestná předsevzetí. Věděl jsem, že se s&#160;ní nemůžu rozejít najednou, ale mohl jsem nastoupit cestu k&#160;tomuto nanejvýš morálnímu činu pomaloučku. Zatím budu dál mluvit o&#160;své ženě. Jednoho krásného dne si bez překvapení uvědomí, jak mám svoji ženu rád. V&#160;kapse saka jsem měl další obálku s&#160;penězi, abych byl připraven pro každý případ.</p>
			<p class="MLP_text ParaOverride-1">Přišel jsem ke Carle a&#160;za čtvrt hodiny nato mi vyčetla slovy, která mi dlouho zněla v&#160;uších, protože byla tak pravdivá:</p>
			<p class="MLP_text ParaOverride-1">„Ty jsi při milování tak drsný!“ Nejsem si vědom, že bych byl zrovna tenkrát nějak drsný. Začal jsem mluvit o&#160;své ženě a&#160;moje chvály na Augustu zněly v&#160;Carliných uších jako výčitky na její adresu.</p>
			<p class="MLP_text ParaOverride-1">Potom zase Carla ranila mne. Pro ukrácení dlouhé chvíle jsem jí vykládal, jak jsem se na té hostině otravoval, zvlášť když jsem pronášel přípitek a&#160;říkal samé nesmysly. Carla podotkla:</p>
			<p class="MLP_text ParaOverride-1">„Kdybys svou ženu miloval, určitě bys ten přípitek u&#160;stolu jejího otce tak nepopletl.“</p>
			<p class="MLP_text ParaOverride-1">A&#160;políbila mě za odměnu, že mám svou ženu tak málo rád.</p>
			<p class="MLP_text ParaOverride-1">Touha po plnosti života, která mne hnala ke Carle, mě mezitím zas okamžitě zanesla zpátky k&#160;Augustě, jediné, s&#160;níž jsem mohl mluvit o&#160;své lásce k&#160;ní. Vína, kterého jsem se napil jako léku, bylo už moc, anebo jsem v&#160;té chvíli potřeboval úplně jiné. Jenže toho dne měl můj vztah ke Carle konečně zněžnět a&#160;být korunován sympatiemi, jež si to ubohé děvče, jak jsem pochopil později, tak zasluhovalo. Navrhla mi už několikrát, že mi zazpívá nějakou písničku, protože chtěla znát můj soud. Já však o&#160;tom nechtěl ani slyšet, protože mě už na jejím zpěvu nezajímala ani jeho naivita. Řekl jsem jí, že odmítá-li studovat, pak nemá cenu, ani aby zpívala.</p>
			<p class="MLP_text ParaOverride-1">Byla to z&#160;mé strany těžká urážka a&#160;Carlu to zabolelo. Seděla vedle mne, abych neviděl její slzy, a&#160;dívala se nehnutě na své ruce složené v&#160;klíně. Opakovala svou výčitku:</p>
			<p class="MLP_text ParaOverride-1">„Jak jsi asi drsný k&#160;těm, které nemiluješ, když dovedeš být takový ke mně!“</p>
			<p class="MLP_text ParaOverride-1">Protože jsem dobrák od kosti, dal jsem se jejími slovy obměkčit a&#160;poprosil jsem ji, aby mi tedy drásala sluch svým hlasem, příliš velkým na ten malý pokoj. Tentokrát zase nechtěla Carla, a&#160;tak jsem musel dokonce pohrozit, že odejdu, jestli mi nevyhoví. Musím se přiznat, že jsem si na okamžik taky myslel, že jsem našel záminku, jak se zase aspoň na okamžik osvobodit, ale moje pokorná služebnice se po té pohrůžce šla se sklopenýma očima posadit k&#160;pianu. Chviličku se soustřeďovala a&#160;přejela si rukou tvář, jako by z&#160;ní chtěla zahnat všechny chmury. Podařilo se jí to tak rychle, že mě to překvapilo, a&#160;když ruku zase stáhla, nepřipomínala už její tvář zhola ničím předchozí žal.</p>
			<p class="MLP_text ParaOverride-1">Bylo to pro mne okamžitě velké překvapení. Carla tu svou písničku říkala, vyprávěla ji, neřvala ji. To řvaní, jak mi pak řekla, jí vnutil učitel; teď mu dala i&#160;s&#160;učitelem vale. Ta terstská písnička</p>
			<p class="MLP_verse_-I-_-12-12- ParaOverride-1">Mám ráda, to je pravda, to přece není hřích.<br/>V&#160;šestnácti se už přece smím dívat po chlapcích…</p>
			<p class="MLP_text_bez1radku ParaOverride-1">byla cosi jako vyprávění nebo zpověď. Carliny oči jiskřily potutelností a&#160;prozrazovaly ještě víc než slova. Nebylo nebezpečí, že by mi praskl bubínek, a&#160;tak jsem popošel překvapen a&#160;okouzlen až k&#160;ní. Sedl jsem si vedle ní a&#160;Carla začala tu písničku říkat přímo pro mne a&#160;přivřela oči, aby mi ještě lehčím a&#160;čistším tónem pověděla, že těch šestnáct let si žádá svobodu a&#160;lásku.</p>
			<p class="MLP_text ParaOverride-1">Tehdy jsem viděl poprvé Carlinu tvářičku, nesmírně čistý ovál přerušený hlubokou vyklenutou rýhou očí a&#160;lícních kostí, jehož čistotu ještě zvyšovala sněhobílá pleť, protože v&#160;tu chvíli měla obličej obrácený ke mně a&#160;ke světlu, takže jej nezastíral jediný stín. A&#160;ty sladké tahy ve tváři, jež vypadala jako průsvitná a&#160;ukrývala tak dobře krev a&#160;tepny, možná příliš slabé, aby je bylo vidět, ty si přímo říkaly o&#160;lásku a&#160;ochranu.</p>
			<p class="MLP_text ParaOverride-1">V&#160;tu chvíli jsem byl ochoten věnovat jí všecku tu lásku a&#160;ochranu bez jakýchkoli výhrad, přestože jsem se zrovna tak silně toužil vrátit k&#160;Augustě, neboť v&#160;tom okamžiku Carla nevyžadovala nic než otcovský cit, který jsem jí mohl věnovat, aniž bych kohokoli podváděl. To bylo velké zadostiučinění! Byl jsem dál s&#160;Carlou, dával jsem jí, oč si její oválná tvářička říkala, a&#160;přitom jsem se nevzdaloval od Augusty! Moje city ke Carle zněžněly. Od této chvíle, kdy jsem pocítil potřebu poctivosti a&#160;čistoty, jsem ji už nemusel opouštět, mohl jsem s&#160;ní zůstat a&#160;jen změnit řeč.</p>
			<p class="MLP_text ParaOverride-1">Vděčil jsem za tu novou něhu její oválné tvářičce, kterou jsem tehdy objevil, nebo jejímu hudebnímu talentu? Ten talent byl nepopiratelný. Její terstská písnička končila slokou, v&#160;níž ta dívka říká, že je už stará a&#160;sešlá a&#160;že už nepotřebuje žádnou jinou svobodu než svobodu umřít. Carla vložila i&#160;do té ubohé sloky plno potměšilosti. Bylo to opět mládí, jež předstírá stáří, jen aby mohlo z&#160;tohoto nového hlediska ještě líp vyjádřit svá práva.</p>
			<p class="MLP_text ParaOverride-1">Když dozpívala a&#160;viděla můj obdiv, i&#160;ona poprvé pocítila, že mě nejen miluje, ale taky má ráda. Poznala, že se mi ta písnička líbila víc než zpěv, kterému ji učil její učitel.</p>
			<p class="MLP_text ParaOverride-1">„Škoda,“ dodala smutně, „že se tím člověk nemůže živit, pokud nechce do šantánu.“</p>
			<p class="MLP_text ParaOverride-1">Snadno jsem ji přesvědčil, že to není pravda. Na světě je plno velkých umělkyň, které nezpívají, ale recitují. Chtěla slyšet jejich jména. Byla blažená, když slyšela, co by mohlo její umění znamenat.</p>
			<p class="MLP_text ParaOverride-1">„Vím,“ dodala prostomyslně, „že takovýto zpěv je těžší než zpěv, při kterém stačí řvát z&#160;plných plic.“</p>
			<p class="MLP_text ParaOverride-1">Usmál jsem se a&#160;nepřel jsem se. I&#160;její umění bylo nepochybně těžké a&#160;ona to věděla, protože to bylo jediné umění, které znala. Ta písnička ji stála nesmírně dlouhé studium. Opakovala si ji znovu a&#160;znovu a&#160;opravovala přitom intonaci každého slova, každé noty. Teď studovala další, ale tu bude umět až za několik týdnů. Do té doby ji nechtěla nikomu zpívat.</p>
			<p class="MLP_text ParaOverride-1">V&#160;pokoji, kde se dosud odehrávaly jen samé brutální scény, nastala chvíle blaha. Najednou se i&#160;před Carlou otevřela umělecká kariéra. Kariéra, která by mě od ní osvobodila. Velice podobná té, o&#160;které pro ni kdysi snil Copler! Navrhl jsem jí, že jí najdu učitele. Nejdřív se toho slova lekla, ale pak se dala snadno přesvědčit, když jsem prohlásil, že to může zkusit a&#160;že ho může nechat běžet, kdyby se jí zdál nudný nebo zbytečný.</p>
			<p class="MLP_text ParaOverride-1">Toho dne mi bylo velice dobře i&#160;u&#160;Augusty. Cítil jsem v&#160;duši pohodu, jako bych se vracel z&#160;procházky, a&#160;ne od Carly, nebo jako ji zřejmě cítíval Copler, když od nich odcházel a&#160;neměl důvod se na ně zlobit. Kochal jsem se tím, jako bych dorazil do oázy. Kdyby byl můj dlouhý poměr s&#160;Carlou probíhal ve věčném vzrušení, bylo by to pro mne a&#160;moje zdraví nesmírně vážné. Estetická krása však způsobila, že od tohoto dne probíhalo všechno pokojněji, byť s&#160;lehkými poruchami nezbytnými k&#160;oživení mé lásky jak ke Carle, tak k&#160;Augustě. Každá má návštěva u&#160;Carly znamenala sice nevěru vůči Augustě, ale to všechno bylo brzy zapomenuto v&#160;koupeli zdraví a&#160;dobrých předsevzetí. A&#160;ta dobrá předsevzetí nebyla brutální a&#160;rozčilující, jako když mi hrdlo svírala touha prohlásit Carle, že se s&#160;ní nikdy neuvidím. Byla mírná a&#160;otcovská&#160;– myslel jsem znovu na její uměleckou kariéru. Opouštět každý den ženu a&#160;pak za ní nazítří běžet, to by bylo namáhavé, to by moje srdce nevydrželo. Zatímco takto zůstávala Carla pořád v&#160;mé moci a&#160;já ji řídil hned tím, hned oním směrem.</p>
			<p class="MLP_text ParaOverride-1">Dlouho nebyla má dobrá předsevzetí natolik silná, aby mě přiměla běhat po městě a&#160;hledat pro Carlu učitele. Utěšoval jsem se svým dobrým předsevzetím, ale nehnul jsem ani prstem. Potom se mi jednoho krásného dne Augusta svěřila, že čeká dítě, a&#160;tu nabylo moje předsevzetí na okamžik obrovitých rozměrů a&#160;Carla dostala učitele.</p>
			<p class="MLP_text ParaOverride-1">Váhal jsem tak dlouho taky proto, že se ve svém novém oboru dokázala pustit do skutečně vážné práce i&#160;bez učitele. Týden co týden mi předváděla novou písničku, přesně propracovanou v&#160;gestu i&#160;slově. Leckteré tóny by byly ještě potřebovaly vybrousit, ale možná že by se byly nakonec upravily samy. Rozhodujícím dokladem toho, že Carla je skutečná umělkyně, bylo pro mne to, jakým způsobem své písničky neustále zdokonalovala, aniž se zřekla toho nejlepšího, co dokázala vyhmátnout hned napoprvé. Přiměl jsem ji několikrát, aby mi znovu předvedla svoji první píseň, a&#160;zjistil jsem, že k&#160;ní pokaždé přidala nějaký nový a&#160;působivý akcent. Vezme-li se v&#160;úvahu, jak byla málo vzdělaná, byl to zázrak, že se jí v&#160;úsilí o&#160;silný výraz nikdy nestalo, aby do své písničky vnesla falešný nebo přehnaný tón. Jako pravý umělec přidávala každý den ke své stavbičce kamínek, ale celek přitom zůstával nedotčen. I&#160;když ji diktoval pořád jeden a&#160;týž cit, písnička byla pokaždé jiná. Než začala zpívat, přejela si Carla vždycky rukou tvář a&#160;okamžik soustředění pod tou rukou ji stačil vrhnout po hlavě do malé komedie, kterou měla vytvořit. Komedie, jež nebyla vždy dětinská. Ironický mentor z&#160;písničky <span class="MLP_znak_kurziva_11b">Rosino, děvče z&#160;chalupy</span> sice hrozil, ale nebylo to nic vážného. Zpěvačka jako by naznačovala, že to je každodenní historie. Carla si ovšem myslela na něco jiného, ale nakonec dospěla ke stejnému výsledku.</p>
			<p class="MLP_text ParaOverride-1">„Cítím s&#160;Rosinou,“ říkávala, „jinak by nestálo za to tu písničku zpívat.“</p>
			<p class="MLP_text ParaOverride-1">Občas se stalo, že Carla bezděky znovu roznítila mou lásku k&#160;Augustě a&#160;moje špatné svědomí. To se ukázalo, kdykoli se pokusila o&#160;útok na pozici, kterou tak bezpečně zaujímala má žena. Carla mě vždy živě toužila mít u&#160;sebe celou noc; svěřila se mi, že se jí zdá, že naše intimita trpí tím, že jsme dosud spolu nezůstali přes noc. Protože jsem si chtěl zvyknout být k&#160;ní laskavější, neodmítl jsem to nadobro, ale skoro vždycky jsem si uvědomil, že bych něco takového nemohl udělat, leda že bych se smířil s&#160;tím, že ráno najdu Augustu u&#160;okna, kde na mne čekala celou noc. A&#160;pak, nebyla by to další zrada na mé ženě? Občas, to znamená, kdykoli jsem pln touhy běžel ke Carle, jsem byl užuž nakloněn jí vyhovět, ale hned potom jsem viděl, že to je nemožné a&#160;nevhodné. Dlouho jsme však nedokázali představu něčeho takového ani vyloučit, ani uskutečnit. Vypadalo to, jako bychom se dohodli: dříve či později tu noc spolu přece jen strávíme. Možnost tu byla, protože mezitím jsem Grecovy přiměl, aby dali výpověď nájemníkům, kteří dělili jejich byt na dvě poloviny, a&#160;Carla měla konečně svoji ložnici.</p>
			<p class="MLP_text ParaOverride-1">Právě v&#160;tu dobu, bylo to krátce po Guidově svatbě, došlo u&#160;tchána ke krizi, která ho později také zabila, a&#160;já byl tak neopatrný, že jsem Carle pověděl, že moje žena musí zůstat přes noc u&#160;otce, aby si tchyně mohla trochu odpočinout. Nebylo vyhnutí&#160;– Carla si usmyslela, že tu noc, která byla pro mou ženu tak bolestná, strávím u&#160;ní. Neměl jsem odvahu se tomu vrtochu vzepřít a&#160;s&#160;těžkým srdcem jsem přikývl.</p>
			<p class="MLP_text ParaOverride-1">Připravil jsem se na tu oběť. Ráno jsem ke Carle nešel, a&#160;tak jsem k&#160;ní večer běžel plný touhy a&#160;říkal jsem si, že to je dětinství myslet si, že Augustu podvádím víc tím, že ji podvádím ve chvíli, kdy trpí z&#160;jiných důvodů. Tak se ukázalo, že jsem nakonec ztratil trpělivost, když mě chudák Augusta zdržovala vysvětlováním, co mám dělat, abych měl všechno, co potřebuju k&#160;večeři, na noc, a&#160;dokonce i&#160;ráno ke kávě.</p>
			<p class="MLP_text ParaOverride-1">Carla mě přijala v&#160;pracovně. Brzy nato nám její matka a&#160;služka v&#160;jedné osobě přinesla malou, ale výtečnou večeři, kterou jsem doplnil zákusky, jež jsem přinesl. Potom přišla stařena sklidit ze stolu a&#160;já bych si byl nejraději hned lehl, ale bylo skutečně ještě příliš brzy a&#160;Carla mě přiměla sedět a&#160;poslouchat, jak zpívá. Probrala celý svůj repertoár a&#160;byly to opravdu nejlepší chvíle celého večera, protože dychtivost, s&#160;níž jsem čekal na svou milenku, byla znásobena potěšením, jež mi vždy přinášely Carliny písničky.</p>
			<p class="MLP_text ParaOverride-1">„Obecenstvo by tě zahrnulo květy a&#160;potleskem,“ prohlásil jsem v&#160;jisté chvíli. Zapomněl jsem přitom, že by nebylo možné přivést celé obecenstvo do takového stavu, v&#160;jakém jsem byl já.</p>
			<p class="MLP_text ParaOverride-1">Nakonec jsme si lehli do jedné postele v&#160;malém neupraveném pokojíku, který vypadal jako chodba přepažená zdí. Nechtělo se mi ještě spát a&#160;byl jsem zoufalý při pomyšlení, že ani kdyby se mi spát chtělo, stejně bych nemohl, protože jsem tam neměl dost vzduchu.</p>
			<p class="MLP_text ParaOverride-1">Ozval se bázlivý hlas Carliny matky. Volala na dceru a&#160;ta místo odpovědi šla ke dveřím a&#160;pootevřela je. Slyšel jsem, jak se stařeny podrážděným hlasem ptá, co chce. Matka řekla bázlivě cosi, čemu jsem nerozuměl, a&#160;tu se Carla rozkřikla a&#160;pak jí přirazila dveře před nosem:</p>
			<p class="MLP_text ParaOverride-1">„Dej mi pokoj! Už jsem ti řekla, že dnes spím tady!“</p>
			<p class="MLP_text ParaOverride-1">Tak jsem se dozvěděl, že Čada, která se v&#160;noci velice bála, spávala vždycky s&#160;matkou ve staré ložnici, kde měla další postel, zatímco ta, na které jsme měli spolu spát, zůstávala prázdná. Přiměla mě vyvést tenhle kousek Augustě určitě jen ze strachu. S&#160;potměšilým veselím, které jsem nesdílel, se přiznala, že se mnou se cítí bezpečněji než s&#160;matkou. Ta postel hned vedle její oddělené pracovny mi nešla z&#160;hlavy. Dosud jsem ji nikdy neviděl. Zmocnila se mne žárlivost. A&#160;brzy nato jsem navíc pocítil opovržení nad tím, jak se Carla chovala k&#160;chuděře své matce. V&#160;tom byla trochu jiná než Augusta, která se vzdala mé společnosti, jen aby pomohla svým rodičům. Já, který snášel s&#160;takovou trpělivostí zlostné výbuchy svého ubohého otce, jsem na nedostatek ohledů k&#160;rodičům zvlášť citlivý.</p>
			<p class="MLP_text ParaOverride-1">Carla si nemohla všimnout ani mé žárlivosti, ani mého opovržení. Známky žárlivosti jsem potlačil, protože jsem si uvědomil, že na ni nemám žádné právo vzhledem k&#160;tomu, že jsem si většinu času přál, aby mi mou milenku někdo přebral. A&#160;zrovna tak nemělo žádný smysl dávat tomu ubohému děvčeti najevo pohrdání, i&#160;když se moje zlost v&#160;té chvíli ještě znásobila z&#160;důvodů, jež vyvolaly moji žárlivost, protože jsem si už zase pohrával s&#160;přáním dát jí nadobro vale. Bylo třeba udělat jen jedno, dostat se co nejrychleji z&#160;toho pokojíku s&#160;necelým krychlovým metrem vzduchu, a&#160;to ještě přehřátého.</p>
			<p class="MLP_text ParaOverride-1">Už se ani dobře nepamatuju, jakou záminku jsem uvedl, abych se odtud dostal. Horečně jsem se začal strojit. Vykládal jsem cosi o&#160;klíči, který jsem zapomněl dát ženě, takže by se nedostala domů, kdyby potřebovala. Ukázal jsem ten klíč; byl to klíč, který jsem nosil pořád v&#160;kapse, ale já ho předložil jako hmatatelný důkaz o&#160;pravdivosti svého tvrzení. Carla se mě ani nepokusila zadržet; ustrojila se a&#160;sešla se mnou, aby mi posvítila. Na schodech se mi ve tmě zdálo, že si mě měří inkvizitorským pohledem, který mě zmátl: začínala do mne vidět? Nebylo to tak snadné, uměl jsem se přetvařovat víc než dobře. Abych jí poděkoval za to, že mě nechala jít, tiskl jsem jí co chvíli rty na tváře a&#160;předstíral jsem, že pořád ještě tonu v&#160;roztoužení, které mě k&#160;ní přivedlo. Má přetvářka měla úspěch, o&#160;tom nakonec nebylo pochyb. Krátce předtím mi Carla v&#160;návalu lásky řekla, že jméno Zeno, které mi pověsili na krk rodiče, je ošklivé a&#160;vůbec se ke mně nehodí. Byla by si přála, abych se jmenoval Dario, a&#160;když se tam v&#160;té tmě se mnou loučila, oslovila mě tímto jménem. Potom si všimla, že se venku schyluje k&#160;bouřce, a&#160;nabídla mi, že mi půjde pro deštník. Ale já ji už rozhodně nemohl dál snést, a&#160;tak jsem běžel pryč, v&#160;ruce pořád ten klíč, v&#160;jehož hodnověrnost jsem už začínal sám věřit.</p>
			<p class="MLP_text ParaOverride-1">Hlubokou tmu noci přerušovaly co chvíli oslepující blesky. Hukot hromů se zdál velice daleko. Vzduch byl ještě klidný a&#160;dusný jako v&#160;tom Carlině pokojíku. I&#160;řídké kapičky, které padaly, byly vlažné. Nahoře to už viditelně hrozilo bouřkou, a&#160;tak jsem se dal do běhu. Naštěstí jsem na Corsia Stadion zahlédl otevřený a&#160;osvětlený průjezd, kde jsem se právě včas schoval. Hned nato začal liják. Potom jej přerušil zuřivý nápor větru, s&#160;nímž se přihnal i&#160;hrom, který znenadání uhodil docela blizoučko. Zachvěl jsem se. To bych se opravdu pořádně kompromitoval, kdybych se dal v&#160;takovou dobu zabít bleskem na Corsia Stadion. Ještě že mě i&#160;má žena znala jako člověka s&#160;roztodivnými zálibami, který je schopen se vydat v&#160;noci až sem, u&#160;takového chlapíka se omluví vždycky všechno.</p>
			<p class="MLP_text ParaOverride-1">Musel jsem v&#160;tom průjezdu zůstat přes hodinu. Pořád se zdálo, že se nečas užuž zmírní, ale vzápětí se rozzuřil v&#160;jiné podobě nanovo. Teď zase padaly kroupy.</p>
			<p class="MLP_text ParaOverride-1">Přišel mi dělat společnost domovník a&#160;musel jsem mu dát pár šestáků, aby ještě nezavíral. Potom vešel do průjezdu jakýsi pán v&#160;bílých šatech, mokrý, až z&#160;něho crčelo. Byl starý, hubený a&#160;suchý. Nikdy jsem se s&#160;ním pak už neviděl, ale dodnes jsem nedokázal zapomenout na ty jeho svítící černé oči a&#160;na energii, která vyzařovala z&#160;celé jeho postavičky. Hromoval na to, že tak promokl.</p>
			<p class="MLP_text ParaOverride-1">Já se vždycky rád bavil s&#160;lidmi, které neznám. S&#160;nimi se cítím zdravý a&#160;jistý. Je to přímo odpočinek. Stačí jen dávat pozor, abych nekulhal, a&#160;všechno je v&#160;pořádku.</p>
			<p class="MLP_text ParaOverride-1">Když se konečně trochu vyčasilo, vyrazil jsem okamžitě, ale ne domů, nýbrž k&#160;tchánovi. V&#160;té chvíli se mi zdálo, že je mou povinností se tam okamžitě hlásit a&#160;pochlubit se, že jsem přišel.</p>
			<p class="MLP_text ParaOverride-1">Tchán na chvíli usnul a&#160;Augusta, které pomáhala ošetřovatelka, mohla přijít za mnou. Řekla, že jsem udělal dobře, že jsem přišel, a&#160;s&#160;pláčem se mi vrhla do náruče. Byla svědkem toho, jak otec hrozně trpí.</p>
			<p class="MLP_text ParaOverride-1">Všimla si, že jsem celý promoklý. Uložila mě do lenošky a&#160;zabalila mě do pokrývek. Potom zůstala chvíli u&#160;mne. Byl jsem velice unaven a&#160;i během té chvilky, co byla se mnou, jsem se musel bránit spánku. Cítil jsem se velice nevinný, protože jsem ji dosud ještě nikdy nepodvedl tak, abych strávil celou noc daleko od rodinného krbu. Ta nevinnost byla tak krásná, že jsem se ji pokusil ještě zvýšit. Začal jsem vykládat něco, co se podobalo zpovědi. Řekl jsem jí, že se cítím slabý a&#160;provinilý, a&#160;poněvadž se v&#160;tom okamžiku na mne podívala, jako by očekávala vysvětlení, okamžitě jsem zase zatáhl hlavu do ulity a&#160;pustil jsem se do filozofování o&#160;tom, že pocit viny provází každou mou myšlenku, každý můj dech.</p>
			<p class="MLP_text ParaOverride-1">„Zrovna tak uvažují řeholníci,“ řekla Augusta, „kdo ví, jestli nejsme tak trestáni za viny, o&#160;kterých nevíme.“</p>
			<p class="MLP_text ParaOverride-1">Její slova byla vhodným doprovodem slz, které se jí nepřestávaly řinout. Zdálo se mi, že dobře nepochopila rozdíl mezi mou myšlenkou a&#160;představami řeholníků, ale nechtěl jsem o&#160;tom diskutovat a&#160;za monotónního hučení větru, který zesílil, jsem v&#160;pohodě, k&#160;níž přispěl i&#160;můj náznak zpovědi, usnul dlouhým posilňujícím spánkem.</p>
			<p class="MLP_text_bez1radku_-12-0- ParaOverride-1">Když přišlo na toho učitele zpěvu, vyřídilo se všecko v&#160;několika hodinách. Měl jsem ho už dávno vybraného a&#160;po pravdě řečeno jsem se zastavil u&#160;jeho jména především proto, že byl nejlevnější v&#160;celém Terstu. Abych se nekompromitoval, šla se s&#160;ním domluvit sama Carla. Já ho nikdy nespatřil, ale musím říct, že teď už o&#160;něm toho vím hodně a&#160;že to je jeden z&#160;lidí, kterých si na světě nejvíc vážím. Je to zřejmě prostý a&#160;zdravý chlapík, což je zvláštní u&#160;umělce, který žije pro své umění tak jako tenhle Vittorio Lali. Krátce a&#160;dobře, je to záviděníhodný člověk, protože je geniální a&#160;přitom zdravý.</p>
			<p class="MLP_text ParaOverride-1">Zpozoroval jsem okamžitě, že Carlin hlas zvláčněl a&#160;získal na ohebnosti. Obávali jsme se, že ji učitel bude do něčeho nutit tak jako kdysi ten Coplerův. Možná že se přizpůsobil Carlinu přání, ale fakt je, že zůstala nadále u&#160;žánru, který měla nejraději. Teprve po řadě měsíců si všimla, že se od něho lehce vzdálila, a&#160;přitom zjemněla. Nezpívala už terstské písničky, a&#160;pak ani neapolské, ale přešla k&#160;Mozartovi a&#160;Schubertovi. Vzpomínám zejména na jednu ukolébavku připisovanou Mozartovi a&#160;ve dnech, kdy cítím ostřeji smutek života a&#160;oplakávám to mladičké děvče, jež bylo moje a&#160;jež jsem nemiloval, zní mi ta Ukolébavka v&#160;uších jako výčitka. Vidím pak před sebou znovu Carlu v&#160;roli matky, jak vydává z&#160;prsou nejsladší tóny, aby přivolala spánek pro své dítě. A&#160;přitom nemohla být dobrou matkou, ačkoli byla nezapomenutelnou milenkou, protože byla špatná dcera. Ale jak je vidět, umět zpívat jako matka je rys, který přikryje všechno.</p>
			<p class="MLP_text ParaOverride-1">Od Carly jsem se dozvěděl historii jejího učitele. Studoval několik let na vídeňské konzervatoři, a&#160;když se pak vrátil do Terstu, měl to štěstí, že mohl pracovat pro našeho největšího skladatele, kterého postihla slepota. Psal podle diktátu jeho skladby, ale měl i&#160;jeho důvěru, která musí být u&#160;slepců naprostá. Tak poznal jeho záměry, jeho vyzrálé názory i&#160;věčně mladé sny. Brzy obsáhl veškerou hudbu, i&#160;tu, kterou potřebovala Carla. Byl mi popsán i&#160;jeho vzhled: mladý, plavý, dosti robustní a&#160;nedbale oblečený, košile s&#160;měkkým límcem, ne vždy nejčistší, široká vlající vázanka, zřejmě kdysi černá, a&#160;ošumělý klobouk s&#160;neobvykle širokou střechou. Spíš málomluvný&#160;– podle toho, co říkala Carla, a&#160;musím jí věřit, protože za pár měsíců se rozpovídal a&#160;ona mi to hned pověděla&#160;– a&#160;zcela zaujatý úkolem, který na sebe vzal.</p>
			<p class="MLP_text ParaOverride-1">Můj den se velice záhy zkomplikoval. Dopoledne jsem spěchal ke Carle nejen s&#160;láskou, ale i&#160;trpkou žárlivostí, jejíž trpkost během dne značně polevovala. Zdálo se mi nemožné, že by ten mladík nevyužil takové pěkné, snadné kořisti. Carla se tvářila udiveně, že si můžu něco takového myslet, ale já se divil zrovna tak, když jsem viděl její údiv. Cožpak se už nepamatuje, jak to probíhalo mezi námi?</p>
			<p class="MLP_text ParaOverride-1">Jednoho dne jsem k&#160;ní přišel celý zuřivý žárlivostí a&#160;Carla zděšená prohlásila, že dá ochotně učiteli okamžitou výpověď. Její zděšení nebylo myslím způsobeno jen obavami, že by se ocitla bez mé opory, neboť právě v&#160;té době mě zahrnovala projevy lásky, o&#160;nichž se nedalo pochybovat a&#160;jež mě někdy plnily blažeností, zatímco jindy, byl-li jsem v&#160;jiném rozpoložení mysli, mě zase otravovaly, protože jsem v&#160;nich viděl útoky namířené proti Augustě, k&#160;nimž jsem se cítil povinován připojit, jakkoli mi to bylo zatěžko. Carlin návrh mě přivedl do rozpaků. Ať už to způsobil okamžik lásky nebo pokání, ale já tu její oběť nepřijal. Mezi oběma těmito stavy bylo u&#160;mne přece jen jakési spojení a&#160;já nechtěl ještě víc omezit svoji už tak dost skrovnou svobodu přecházet z&#160;jednoho do druhého. Proto jsem nedokázal něco takového přijmout, naopak, její návrh jen zvýšil moji opatrnost, a&#160;tak jsem se naučil svou žárlivost zakrývat, i&#160;když mě doháněla k&#160;zuřivosti. Má láska byla čím dál zlostnější, až dospěla k&#160;tomu, že mi Carla, ať už jsem po ní toužil nebo ne, připadala jako cosi méněcenného. Buď mě podváděla, nebo mi na ní vůbec nezáleželo. Pokud jsem k&#160;ní necítil nenávist, ani jsem si nevzpomněl, že existuje. Patřil jsem do světa zdraví a&#160;počestnosti, kde vládla Augusta, k&#160;níž jsem se vracel tělem i&#160;duší, jakmile mě Carla propustila.</p>
			<p class="MLP_text ParaOverride-1">Vzhledem ke Carlině naprosté upřímnosti vím přesně, jak velice dlouho patřila jen a&#160;jen mně, a&#160;moje tehdejší chronická žárlivost nebyla zřejmě nic jiného než projev skrytého smyslu pro spravedlnost. Nakonec se mi přece jen stalo, co jsem zasluhoval. První se zamiloval učitel. Myslím, že prvním symptomem jeho lásky byla slova, jež mi Carla triumfálně opakovala, protože se domnívala, že představují její první velký umělecký úspěch, za který jí přísluší ode mne chvála. Řekl jí prý, že se mu tak zalíbila úloha učitele, že by jí dával hodiny třeba zadarmo, kdyby si je nemohla platit. Div jsem jí nevlepil facku, ale po chvíli jsem se přece jen dokázal zatvářit, jako bych měl z&#160;tohoto jejího opravdového triumfu radost. Carla hned zapomněla na křeč, která mi nejdřív zkroutila obličej, jako když si člověk kousne do citronu, a&#160;přijala tu opožděnou chválu vesele. Učitel jí vyprávěl o&#160;všech svých záležitostech, kterých nebylo mnoho&#160;– hudba, bída a&#160;rodina. Velké nepříjemnosti mu působila sestra a&#160;Lali dokázal vzbudit v&#160;Carle k&#160;této ženě, kterou neznala, velkou antipatii. Tato antipatie mi připadala velice kompromitující. Zpívali teď spolu jeho písně, které mi připadaly dost špatné, a&#160;to jak ve chvílích, kdy jsem Carlu miloval, tak v&#160;době, kdy jsem ji cítil jako okovy. Je ovšem možné, že byly dobré, i&#160;když jsem pak už o&#160;nich nikdy neslyšel. Dirigoval později různé orchestry ve Spojených státech a&#160;možná, že se tam zpívají i&#160;jeho písně.</p>
			<p class="MLP_text ParaOverride-1">Jenže jednoho krásného dne mi Carla řekla, že ji požádal, aby si ho vzala, a&#160;že ho odmítla. Byly to pro mne tenkrát dvě opravdu ošklivé čtvrthodinky: první, když se mne zmocnil takový vztek, že jsem si chtěl na toho učitele počkat a&#160;vyhnat ho kopanci, a&#160;druhá, když jsem nenašel způsob, jak smířit možnost pokračovat v&#160;poměru s&#160;Carlou a&#160;toto manželství, jež bylo v&#160;podstatě cosi krásného a&#160;mravného, co by zjednodušilo moji situaci daleko jistěji než Carlina umělecká dráha, na kterou zamýšlela vkročit po mém boku.</p>
			<p class="MLP_text ParaOverride-1">Proč jen ten zatracený učitel vzplanul tak silně a&#160;tak brzy? Teď, po ročním vztahu, se už mezi mnou a&#160;Carlou všechno uklidnilo, dokonce i&#160;ty moje chmury v&#160;obličeji, když jsem ji opouštěl. Výčitky svědomí byly teď už daleko snesitelnější, a&#160;i když mi Carla pořád ještě právem říkala, že jsem v&#160;lásce drsný, zdálo se, že si už na to zvykla. Nebylo to ostatně pro ni nic těžkého, protože jsem už nikdy nebyl tak brutální jako v&#160;prvních dnech našeho vztahu, a&#160;jakmile jednou vydržela tento první nápor, všechno ostatní jí už ve srovnání s&#160;tím muselo připadat nesmírně mírné.</p>
			<p class="MLP_text ParaOverride-1">I&#160;když mi však už na Carle tolik nezáleželo, dovedl jsem si přesto velice dobře představit, že bych nebyl potěšen, kdybych druhého dne přišel za svou milenkou a&#160;už ji nenašel. Bylo by samozřejmě nadmíru krásné, kdybych se byl tenkrát dokázal vrátit k&#160;Augustě bez obvyklé mezihry s&#160;Carlou, a&#160;v&#160;tom okamžiku jsem se k&#160;tomu cítil nesmírně odhodlán; ale nejdřív jsem to chtěl vyzkoušet. Mé předsevzetí bylo v&#160;té chvíli zřejmě asi takové: Zítra ji požádám, aby ten učitelův návrh přijala, ale dnes jí v&#160;tom zabráním. A&#160;s&#160;velkým úsilím jsem se choval dál jako milenec. Když teď mluvím o&#160;všech fázích svého dobrodružství, jak jsem je zaznamenal, mohlo by se zdát, že jsem se pokoušel vdát svoji milenku za jiného a&#160;přitom si ji udržet, což by byla politika člověka sice zrovna tak zkaženého jako já, ale prohnanějšího a&#160;vyrovnanějšího. Není to však pravda: chtěl jsem jen, aby se pro to rozhodla až zítra. Teprve tehdy byl taky konec té mé nevinnosti, jak tomu pořád říkám. Už nebylo možné Carlu kousek dne zbožňovat a&#160;pak ji čtyřiadvacet hodin v&#160;jednom kuse nenávidět, ráno co ráno vstávat nevědoucí jako novorozeně a&#160;pak se celý den, tak podobný všem předchozím, znovu a&#160;znovu divit dobrodružstvím, jež přinášel a&#160;jež jsem už musel znát nazpaměť. To už nebylo možné. Před očima se mi rýsovala možnost, že svou milenku navždy ztratím, pokud nedokážu zkrotit svou touhu osvobodit se od ní. Proto jsem ji taky okamžitě zkrotil!</p>
			<p class="MLP_text ParaOverride-1">Tak se stalo, že právě v&#160;den, kdy mi už na Carle přestalo záležet, jsem jí předvedl milostnou scénu, jež se svou falešností a&#160;zuřivostí podobala scéně, kterou jsem pod vlivem vína předvedl tenkrát v&#160;noci v&#160;té drožce Augustě. Jenomže tentokrát jsem nepil, a&#160;tak mě nakonec doopravdy dojal jen zvuk mých vlastních slov. Prohlásil jsem, že ji miluju, že se už bez ní nemůžu obejít a&#160;že se mi přitom zdá, že na ní chci, aby mi obětovala svůj život, ačkoli já jí nemůžu nabídnout nic, co by se mohlo rovnat tomu, co jí nabídl Lali.</p>
			<p class="MLP_text ParaOverride-1">Byl to docela nový tón v&#160;našem vztahu, který už poznal tolik hodin velké lásky. Carla naslouchala mým slovům celá blažená. Teprve mnohem později se mě jala přesvědčovat, že se nemám proč tolik rmoutit, jestliže se Lali zamiloval. Ona na to vůbec nemyslí!</p>
			<p class="MLP_text ParaOverride-1">Poděkoval jsem jí s&#160;týmž zápalem, ale tentokrát mě už nedokázal dojmout. Cítil jsem, že mě cosi tíží v&#160;žaludku: bylo zřejmé, že jsem se kompromitoval víc než kdykoli předtím. Můj vnější zápal nepolevil, naopak ještě vzrostl, ale jen proto, aby mi dovolil říct pár obdivných slov o&#160;chudákovi Lalim. Nechtěl jsem ho ani v&#160;nejmenším ztratit, chtěl jsem ho zachránit, ale až na zítřek. Když šlo o&#160;to rozhodnout, má-li učitel zůstat, nebo jít, rychle jsme se shodli. Já ji nechtěl připravit kromě manželství ještě taky o&#160;kariéru. A&#160;Carla se taky přiznala, že jí na jejím učiteli záleží: každá lekce jí dokazovala, jak je pro ni jeho pomoc nezbytná. Ujistila mě, že můžu být klidný a&#160;věřit jí&#160;– miluje jen mne a&#160;nikoho jiného.</p>
			<p class="MLP_text ParaOverride-1">Bylo zřejmé, že se moje nevěra zvětšila a&#160;rozšířila. Přimkl jsem se ke své milence s&#160;novou vroucností, jež vytvářela nová pouta a&#160;pronikala do oblasti dosud vyhrazené jedině mé legitimní lásce. Jakmile jsem se však vrátil domů, ani tato horoucnost už neexistovala a&#160;přenášela se znásobená na Augustu. Pro Carlu jsem neměl nic než hlubokou nedůvěru. Kdo ví, co bylo na té nabídce k&#160;sňatku pravdy! Nedivil bych se, kdyby mě Carla, aniž si toho chlapíka vzala, jednoho krásného dne obdařila dítětem s&#160;velkým hudebním nadáním. A&#160;znovu začala ta železná předsevzetí, jež mě provázela ke Carle, aby mě opustila, jakmile jsem byl u&#160;ní, a&#160;znovu se mne zmocnila, ještě než jsem se s&#160;ní rozloučil. To všechno ovšem bez jakýchkoli důsledků.</p>
			<p class="MLP_text ParaOverride-1">A&#160;žádné důsledky neměly ani další události. Přešlo léto a&#160;odneslo s&#160;sebou mého tchána. Potom jsem měl plno práce s&#160;novou obchodní společností založenou Guidem, kde jsem pracoval víc než kdekoliv předtím včetně různých fakult na univerzitě. O&#160;této své činnosti se zmíním později. Přešla i&#160;zima a&#160;pak vyrazily na naší zahrádce první zelené listy, ale ty mě nikdy neviděly tak skleslého jako loňské. Narodila se moje dcera Antonia. Carlin učitel byl pořád po ruce, ale Carla o&#160;něm stále ještě nechtěla ani slyšet a&#160;já zatím taky ne.</p>
			<p class="MLP_text ParaOverride-1">Vážné důsledky pro mé vztahy s&#160;Carlou měly zato události, které by opravdu nikdo nepokládal za důležité. Přešly skoro nepozorovaně a&#160;jejich význam ukázaly jedině důsledky, jež po sobě zanechaly.</p>
			<p class="MLP_text ParaOverride-1">Právě na samém počátku tohoto jara jsem musel svolit a&#160;jít s&#160;Carlou na procházku do Městských sadů. Připadalo mi to velice kompromitující, ale Carla se tolik toužila projít po sluníčku zavěšena do mne, že jsem jí nakonec vyhověl. Zřejmě nám však nebylo dáno žít ani pár okamžiků jako manželé, a&#160;tak i&#160;tento pokus skončil špatně.</p>
			<p class="MLP_text ParaOverride-1">Abychom mohli lépe vychutnat nenadálé teplo, které se snášelo z&#160;nebe, kde se slunce krátce předtím, jak to vypadalo, opět ujalo vlády, sedli jsme si na lavičku. Ve všední den bývaly sady prázdné a&#160;mně se zdálo, že nebudu-li se pohybovat, bude nebezpečí, že by mě někdo mohl uvidět, ještě menší. Jenomže zrovna v&#160;tu chvíli se před námi objevil Tullio, ten s&#160;těmi čtyřiapadesáti svaly, a&#160;s&#160;berlou pod paží se blížil pomalými, ale obrovskými kroky k&#160;naší lavičce. Aniž se na nás podíval, posadil se přímo vedle nás, pak zvedl hlavu, setkal se s&#160;mým pohledem a&#160;pozdravil mě:</p>
			<p class="MLP_text ParaOverride-1">„Po takové době! Jak se vede? Máš už konečně míň práce?“</p>
			<p class="MLP_text ParaOverride-1">Seděl vedle mě a&#160;já se k&#160;němu v&#160;prvním překvapení točil tak, aby neviděl na Carlu. Ale sotva jsme si stiskli ruce, Tullio se zeptal:</p>
			<p class="MLP_text ParaOverride-1">„Tvoje paní?“</p>
			<p class="MLP_text ParaOverride-1">Čekal, že ho představím.</p>
			<p class="MLP_text ParaOverride-1">Nedalo se nic dělat.</p>
			<p class="MLP_text ParaOverride-1">„Slečna Carla Grecová, přítelkyně mé ženy.“</p>
			<p class="MLP_text ParaOverride-1">A&#160;pak jsem lhal dál, ale jak mi později řekl sám Tullio, už druhá lež mu prozradila všechno. S&#160;nuceným úsměvem jsem řekl:</p>
			<p class="MLP_text ParaOverride-1">„Slečna si tady náhodou sedla na lavičku vedle mne, aniž mě viděla.“</p>
			<p class="MLP_text ParaOverride-1">Lhář by měl mít na paměti, že chce-li, aby se mu věřilo, nesmí lhát víc, než je nutné. Když jsme se pak znovu setkali, Tullio mi se svým zdravým lidovým rozumem řekl:</p>
			<p class="MLP_text ParaOverride-1">„Vysvětloval jsi příliš mnoho, a&#160;tak jsem si domyslel, že lžeš a&#160;že ta hezká slečna je tvoje milenka.“</p>
			<p class="MLP_text ParaOverride-1">To už bylo po tom, co jsem Carlu ztratil, a&#160;tak jsem mu s&#160;velkým potěšením potvrdil, že trefil do černého, ale pak jsem mu se smutkem řekl, že mě už opustila. Nevěřil mi to a&#160;já mu za to byl vděčný. Zdálo se mi, že jeho nevěřícnost je dobré znamení.</p>
			<p class="MLP_text ParaOverride-1">Carly se zmocnilo takové rozladění, že jsem to ještě u&#160;ní nezažil. Dnes už vím, že právě tím okamžikem začala její vzpoura. Nejdřív jsem si to neuvědomil, protože jsem byl k&#160;ní obrácen zády a&#160;poslouchal Tullia, který mi začal vykládat o&#160;své nemoci a&#160;o&#160;kúrách, které podstupuje. Později jsem poznal, že žena, i&#160;když dovolí, aby se k&#160;ní muž choval kromě jistých okamžiků pořád bez přílišných ohledů, nikdy nepřipustí, aby ji zapřel na veřejnosti. Dala svoji zlost najevo spíš vůči tomu ubohému kulhavci než vůči mně, a&#160;když ji oslovil, neodpověděla. Ani já jsem Tullia neposlouchal, protože jsem se v&#160;té chvíli nedokázal zajímat o&#160;jeho kúry. Díval jsem se do jeho malých oček, abych zjistil, co si o&#160;tom setkání myslí. Věděl jsem, že už je v&#160;penzi, a&#160;protože neměl celé dny co dělat, mohl snadno zaplavit svými řečmi celý ten malý svět tehdejší terstské společnosti.</p>
			<p class="MLP_text ParaOverride-1">Pak se Carla po dlouhém uvažování zvedla, aby se rozloučila. Zamumlala:</p>
			<p class="MLP_text ParaOverride-1">„Na shledanou,“ a&#160;vykročila.</p>
			<p class="MLP_text ParaOverride-1">Věděl jsem, že se na mne zlobí, a&#160;tak jsem se snažil získat potřebný čas, abych ji uchlácholil, i&#160;když jsem měl pořád na paměti, že tam je Tullio. Zeptal jsem se jí, jestli ji smím doprovodit, protože mám cestu stejným směrem. Její strohý pozdrav znamenal rovnou rozchod a&#160;právě tehdy jsem se ho poprvé opravdu lekl. Ta tvrdá hrozba mi vzala dech.</p>
			<p class="MLP_text ParaOverride-1">Ale ani Carla sama ještě nevěděla, kam míří tím svým rozhodným krokem. Dala jen volný průchod okamžitému vzteku, který brzy přejde.</p>
			<p class="MLP_text ParaOverride-1">Počkala na mne a&#160;pak jsme šli vedle sebe beze slova. Sotva jsme došli domů, dala se do hrozného pláče, který mě už tolik nepoděsil, protože ji přiměl, aby se uchýlila do mé náruče. Vysvětlil jsem jí, kdo je Tullio a&#160;co by mi mohl jeho jazyk nadělat za nepříjemnosti. Když jsem viděl, že pláče dál, i&#160;když pořád v&#160;mém náručí, dovolil jsem si rozhodnější tón: copak mě chce kompromitovat? Copak jsme si vždycky neříkali, že uděláme všechno, abychom ušetřili bolesti tu ubohou ženu, jež je pořád ještě mou ženou a&#160;matkou mé dcery?</p>
			<p class="MLP_text ParaOverride-1">Carla toho, jak se zdálo, litovala, ale chtěla být sama, aby se uklidnila. Byl jsem spokojen, a&#160;tak jsem šel.</p>
			<p class="MLP_text ParaOverride-1">Toto dobrodružství podle všeho způsobilo, že se pak se mnou chtěla každou chvilku ukazovat na veřejnosti jako moje žena. Protože si nevzala učitele, umínila si zřejmě, že mě přinutí zaujmout větší část místa, jež jemu odepřela. Dlouho mě otravovávala, abychom si koupili lístky do divadla a&#160;pak šli na svá místa každý z&#160;jiné strany a&#160;posadili se jakoby náhodou vedle sebe. Ale já s&#160;ní došel, i&#160;když několikrát, jedině do Městských sadů, milníku svých obchůzek, jenomže teď jsem k&#160;němu přicházel z&#160;druhé strany. Dál nikdy! A&#160;proto se mi nakonec moje milenka začala skoro úplně podobat. Každou chvíli měla bez jakéhokoli důvodu v&#160;nenadálých záchvatech zlosti něco proti mně. Potom toho hned zase litovala, ale i&#160;tak to stačilo, abych k&#160;ní byl náramně, náramně hodný a&#160;povolný. Často jsem ji nacházel, jak se rozplývá v&#160;slzách, a&#160;nikdy se mi nepodařilo dostat z&#160;ní vysvětlení, co ji trápí. Byla to možná moje vina, protože jsem na tom dost netrval. Když jsem ji poznal líp, to znamená, když mě opustila, už jsem žádné vysvětlení nepotřeboval. Nouze ji přinutila, aby se vrhla do toho dobrodružství se mnou, jenže já pro ni vůbec nebyl. V&#160;mé náruči se z&#160;ní stala žena, a&#160;to počestná žena, jak si rád namlouvám. To samozřejmě není žádná moje zásluha, už taky proto ne, že jsem na tom nakonec jen škodoval.</p>
			<p class="MLP_text ParaOverride-1">Potom Carlu popadl další vrtoch, který mě nejdřív překvapil a&#160;pak velice dojal: chtěla vidět mou ženu. Přísahala, že se k&#160;ní nepřiblíží a&#160;že se bude chovat tak, aby si jí žena nevšimla. Slíbil jsem jí, že jakmile zjistím přesnou dobu, kdy půjde žena ven, dám jí to vědět. Nemohla ji vidět blízko naší vily, protože tam je málo lidí a&#160;každý je hned příliš nápadný, ale v&#160;některé hodně frekventované ulici.</p>
			<p class="MLP_text ParaOverride-1">Zrovna v&#160;tu dobu měla tchyně něco s&#160;očima a&#160;musela je mít pár dnů zavázané. Smrtelně se nudila, a&#160;tak si dcery u&#160;ní rozdělily službu, aby ji přiměly dodržovat přísně kúru: moje žena u&#160;ní byla dopoledne a&#160;Ada přesně do čtyř odpoledne. Znenadání jsem se rozhodl a&#160;řekl jsem Carle, že moje žena odchází každý den přesně ve čtyři od tchyně. Dodnes přesně nevím, proč jsem vlastně Carle představil jako svou ženu Adu. Jisté je, že po té osudné nabídce sňatku jsem cítil potřebu připoutat si svou milenku ještě víc, a&#160;nejspíš jsem si taky myslel, že čím jí bude moje manželka připadat hezčí, tím víc ocení muže, který jí, abych tak řekl, obětuje takovou ženu. Augusta nebyla v&#160;té době nic jiného než dobrá, zdravím překypující kojná. Možná že na mé rozhodnutí měla vliv i&#160;opatrnost. Měl jsem dobré důvody se obávat své milenky, a&#160;kdyby se dala strhnout k&#160;nějakému urážlivému jednání vůči Adě, vůbec by na tom nezáleželo, protože o&#160;Adě jsem už ze zkušenosti věděl, že by mě u&#160;mé ženy nikdy nepomluvila.</p>
			<p class="MLP_text ParaOverride-1">Kdyby mě Carla u&#160;Ady kompromitovala, řekl bych jí všechno, a&#160;dokonce s&#160;jistým zadostiučiněním, mám-li mluvit pravdu.</p>
			<p class="MLP_text ParaOverride-1">Jenomže tato moje politika měla opravdu nepředvídatelný výsledek. Šel jsem ráno ke Carle mnohem dřív než obvykle, protože mě hnal jakýsi neklid. Byla naprosto jiná než předchozího dne. Ušlechtilý ovál její tvářinky byl celý zaplaven velkým smírem. Chtěl jsem ji políbit, ale Carla mě odstrčila a&#160;nakonec mi dovolila dotknout se rty jejích tváří, jen abych byl ochotnější ji vyslechnout. Posadil jsem se naproti ní na druhý konec stolu. Carla vzala beze spěchu list papíru, na kterém až do mého příchodu cosi psala, a&#160;odložila jej mezi noty ležící na stole. Já tomu kusu papíru nevěnoval pozornost a&#160;teprve později jsem se dozvěděl, že to byl dopis určený Lalimu.</p>
			<p class="MLP_text ParaOverride-1">Přitom dnes vím, že až do toho okamžiku se Carlina mysl zmítala v&#160;pochybnostech. Upřela na mne zkoumavě svůj vážný pohled; potom se zahleděla do světla, jež proudilo oknem, aby se mohla lépe pohroužit do své samoty a&#160;do svých myšlenek. Kdo ví! Kdybych byl okamžitě líp vystihl, co se to v&#160;ní zmítá, byl bych si možná mohl svou rozkošnou milenku udržet dodnes.</p>
			<p class="MLP_text ParaOverride-1">Pověděla mi o&#160;svém setkání s&#160;Adou. Čekala na ni před domem mé tchyně, a&#160;jen ji uviděla přicházet, okamžitě ji poznala.</p>
			<p class="MLP_text ParaOverride-1">„O&#160;mýlce nemůže být řeči. Vylíčil jsi mi ji se všemi nejdůležitějšími rysy. Jak ji dobře znáš!“</p>
			<p class="MLP_text ParaOverride-1">Na okamžik umlkla, aby přemohla dojetí, které jí sevřelo hrdlo. Potom pokračovala:</p>
			<p class="MLP_text ParaOverride-1">„Nevím, co se mezi vámi stalo, ale já ji už nechci nikdy podvádět. Je tak krásná a&#160;tak smutná! A&#160;proto píšu dnes svému učiteli, že jsem ochotna si ho vzít!“</p>
			<p class="MLP_text ParaOverride-1">„Smutná!“ vykřikl jsem překvapeně. „To se pleteš, nebo ji zrovna v&#160;tu chvíli tlačil těsný střevíc.“</p>
			<p class="MLP_text ParaOverride-1">Ada a&#160;smutná! Ta se přece smála a&#160;usmívala bez ustání; dokonce i&#160;zrovna to ráno, kdy jsem ji zahlédl u&#160;nás.</p>
			<p class="MLP_text ParaOverride-1">Ale Carla byla líp informovaná než já:</p>
			<p class="MLP_text ParaOverride-1">„Těsný střevíc! Šla jako bohyně, když kráčí v&#160;oblacích.“</p>
			<p class="MLP_text ParaOverride-1">Vypravovala mi s&#160;rostoucím dojetím, že se jí dokonce podařilo přimět Adu k&#160;několika slůvkům, ale tak nesmírně milým. Ada totiž upustila kapesník a&#160;Carla jí ho zvedla a&#160;podala. Adino krátké poděkování ji dojalo k&#160;slzám. Kromě toho došlo mezi oběma ženami ještě k&#160;něčemu: Carla tvrdila, že si Ada všimla jejího pláče a&#160;že se s&#160;ní rozloučila pohledem plným žalu a&#160;sympatie. Pro Carlu bylo všechno jasné: má žena věděla, že ji podvádím, a&#160;trpěla tím. Proto si předsevzala, že se už se mnou nebude vídat a&#160;že si vezme Laliho.</p>
			<p class="MLP_text ParaOverride-1">Nevěděl jsem, jak se hájit. Bylo pro mne snadné mluvit s&#160;naprostou antipatií o&#160;Adě, ale ne už o&#160;mé ženě, o&#160;té zdravé kojné, která byla tak zaujata svým úkolem, že vůbec nepozorovala, co se děje v&#160;mé mysli. Zeptal jsem se Carly, jestli si všimla tvrdosti Adina pohledu a&#160;jestli si uvědomila, jaký má hluboký a&#160;drsný hlas bez trochy vlídnosti. Abych si zase rychle získal Carlinu lásku, byl bych své ženě ochotně přiřkl plno dalších vin, ale nebylo to možné, protože už asi rok jsem ji před svou milenkou bez ustání vynášel do sedmého nebe.</p>
			<p class="MLP_text ParaOverride-1">Zachránil jsem se jinak. I&#160;mne samotného se zmocnilo takové dojetí, že mi to vehnalo slzy do očí. Zdálo se mi, že mám plné právo se litovat. Aniž jsem chtěl, dostal jsem se do takové motanice, že jsem z&#160;toho byl nesmírně nešťastný. Ta záměna Ady s&#160;Augustou byla nesnesitelná. Ve skutečnosti má žena nebyla tak krásná a&#160;Ada, s&#160;níž Carla tak cítila, mi velice ublížila. Proto byla Carla opravdu nespravedlivá, když mě odsuzovala.</p>
			<p class="MLP_text ParaOverride-1">Moje slzy Carlu trochu obměkčily:</p>
			<p class="MLP_text ParaOverride-1">„Drahý Dario! Ty tvoje slzy mi dělají tak dobře! Mezi vámi muselo dojít k&#160;nějakému nedorozumění, a&#160;to se teď musí vysvětlit. Nechci tě soudit příliš přísně, ale já už tu ženu nepodvedu a&#160;nechci být příčinou jejích slz. To jsem odpřisáhla!“</p>
			<p class="MLP_text ParaOverride-1">Přes tuto přísahu ji nakonec podvedla naposledy. Chtěla se se mnou navždy rozloučit posledním polibkem, ale já ten polibek povolil jen jediným způsobem, jinak bych byl odešel pln záští. A&#160;tak se nakonec smířila. Šeptali jsme oba:</p>
			<p class="MLP_text ParaOverride-1">„Naposled!“</p>
			<p class="MLP_text ParaOverride-1">Byla to kouzelná chvíle. To předsevzetí ve dvou mělo takový účinek, že smazávalo jakoukoli vinu. Byli jsme nevinní a&#160;blažení! Můj dobrotivý osud mi dopřál okamžik dokonalého štěstí.</p>
			<p class="MLP_text ParaOverride-1">Cítil jsem se tak šťastný, že jsem v&#160;komedii pokračoval až do okamžiku, kdy jsme se měli rozloučit. Už se tedy nikdy neuvidíme. Odmítla obálku, kterou jsem pořád nosil v&#160;kapse, a&#160;nechtěla ani žádnou upomínku. Museli jsme ze svého života vymazat každou stopu minulých provinění. A&#160;tak jsem ji tedy s&#160;ochotou otcovsky políbil na čelo, jak si to přála předtím.</p>
			<p class="MLP_text ParaOverride-1">Potom, už na schodech, jsem zaváhal, protože to bylo všechno trochu příliš vážné; kdybych byl věděl, že ji nazítří budu zase mít, budu-li chtít, nebyl bych si tak rychle vzpomněl na budoucnost. Dívala se z&#160;odpočívadla schodů, jak jdu dolů, a&#160;já se na ni pousmál a&#160;zavolal:</p>
			<p class="MLP_text ParaOverride-1">„Na shledanou zítra!“</p>
			<p class="MLP_text ParaOverride-1">Odtrhla se překvapena a&#160;málem poděšena a&#160;odběhla se slovy:</p>
			<p class="MLP_text ParaOverride-1">„Už nikdy!“</p>
			<p class="MLP_text ParaOverride-1">Přesto jsem cítil úlevu, že jsem se odvážil povědět slovo, které mi mohlo otevřít cestu k&#160;dalšímu poslednímu objetí, kdybych po něm zatoužil. Zbaven všech tužeb a&#160;všech povinností strávil jsem celý krásný den s&#160;ženou a&#160;pak v&#160;Guidově kanceláři. Musím přiznat, že nedostatek povinností mě sblížil s&#160;ženou a&#160;dcerkou. Byl jsem pro ně něco víc než obvykle: nebyl jsem jen milý, byl jsem opravdový otec, který pokojně rozhoduje a&#160;přikazuje, zaujat jedině svou rodinou. Když jsem uléhal, řekl jsem si v&#160;podobě předsevzetí:</p>
			<p class="MLP_text ParaOverride-1">„Takhle by měly vypadat všechny moje dny.“</p>
			<p class="MLP_text ParaOverride-1">Než jsem usnul, cítila Augusta potřebu svěřit se mi s&#160;velkým tajemstvím; dozvěděla se je zrovna ten den od matky. Ada před několika dny přistihla Guida, jak líbá jednu jejich služebnou. Ada chtěla dělat, že nic neviděla, ale služka pak začala být drzá, a&#160;tak ji vyhodila. Včera s&#160;úzkostí čekaly, co tomu Guido řekne. Kdyby si stěžoval, byla by Ada požádala o&#160;rozvod. Ale Guido se smál a&#160;tvrdil, že Ada špatně viděla; přesto však nemá nic proti tomu, aby ta žena, která prý mu je srdečně nesympatická, šla z&#160;domu, i&#160;když je nevinná. Teď už se všechno, jak se zdá, urovnalo.</p>
			<p class="MLP_text ParaOverride-1">Byl bych hrozně rád věděl, jestli měla Ada skutečně vlčí mlhu, když přistihla svého muže v&#160;té situaci. Dalo se pak ještě o&#160;něčem pochybovat? Nutno totiž mít na paměti, že když někdo někoho líbá, zaujímá docela jinou pozici, než když někdo někomu čistí boty. Měl jsem výtečnou náladu. Cítil jsem dokonce potřebu ukázat se při posuzování Guida spravedlivý a&#160;smířlivý. Ada je nepochybně dosti žárlivá a&#160;mohlo se stát, že je viděla stát blíž a&#160;jinak, než tomu skutečně bylo.</p>
			<p class="MLP_text ParaOverride-1">Augusta smutným hlasem řekla, že ví bezpečně, že Ada viděla dobře, jen si to teď z&#160;přílišné lásky vykládá jinak. Dodala:</p>
			<p class="MLP_text ParaOverride-1">„Byla by udělala líp, kdyby si vzala tebe.“</p>
			<p class="MLP_text ParaOverride-1">Já, který se cítil čím dál nevinnější, jsem ji obšťastnil větou:</p>
			<p class="MLP_text ParaOverride-1">„Je otázka, jestli bych já pochodil líp, kdybych si ji vzal místo tebe.“</p>
			<p class="MLP_text ParaOverride-1">A&#160;pak, než jsem usnul, jsem zamumlal:</p>
			<p class="MLP_text ParaOverride-1">„Ničema! Takhle pošpinit svůj domov!“</p>
			<p class="MLP_text ParaOverride-1">Byl jsem natolik upřímný, že jsem mu vyčetl na jeho jednání to, co jsem si sám nemusel vyčítat.</p>
			<p class="MLP_text ParaOverride-1">Ráno jsem vstal s&#160;vroucím přáním, aby se aspoň tento den přesně podobal předchozímu. Bylo pravděpodobné, že slastná předsevzetí z&#160;včerejšího dne nebudou pro Carlu o&#160;nic závažnější než pro mne, a&#160;já se vůči nim cítil naprosto svobodný. Byla příliš krásná, aby byla závazná. Popoháněla mě ovšem nejistota, že nevím, co si o&#160;tom myslí Carla. Mým přáním bylo najít ji ochotnou k&#160;dalšímu předsevzetí. Život by běžel dál bohatý na rozkoše, ale taky a&#160;především na snahy o&#160;nápravu, a&#160;každý můj den by byl zasvěcen z&#160;velké části dobru a&#160;z&#160;malé, docela maličké výčitkám svědomí. Byla tu jen ta nejistota, protože za celý rok, který byl pro mne tak bohatý na předsevzetí, měla Carla jen jedno jediné&#160;– dokázat mi, že mě má ráda. Dodržela je a&#160;bylo dost obtížné vyvodit z&#160;toho, do jaké míry pro ni bude snadné dodržet nové předsevzetí, jež ruší to staré.</p>
			<p class="MLP_text ParaOverride-1">Carla nebyla doma. Bylo to pro mne velké zklamání a&#160;samou rozmrzelostí jsem si hryzal rty. Stará paní mě zavedla do kuchyně. Pověděla mi, že se Carla vrátí až navečer. Řekla, že se nají venku, a&#160;tak v&#160;krbu nehořel ani ten malý oheň, který tam obvykle hoříval.</p>
			<p class="MLP_text ParaOverride-1">„Vám to neřekla?“ zeptala se mě stařena a&#160;překvapeně vyvalovala oči.</p>
			<p class="MLP_text ParaOverride-1">Zamyšleně a&#160;roztržitě jsem zamumlal:</p>
			<p class="MLP_text ParaOverride-1">„Řekla, včera. Ale nebyl jsem si jist, jestli to, co mi řekla, platilo pro dnešek.“</p>
			<p class="MLP_text ParaOverride-1">Vlídně jsem se s&#160;ní rozloučil a&#160;šel jsem. Skřípal jsem zuby, ale potají. Chtělo to čas, abych dostal odvahu a&#160;rozzlobil se veřejně. Zašel jsem do Městských sadů a&#160;procházel jsem se asi půl hodiny, abych měl kdy si to všechno líp promyslet. Bylo to tak jasné, že jsem už nerozuměl ničemu. Byl jsem najednou a&#160;bez milosti přinucen dodržet své předsevzetí. Bylo mi zle, opravdu zle. Kulhal jsem a&#160;navíc jsem zápolil s&#160;dechem. Mívám s&#160;ním potíže: dýchám sice výtečně, ale počítám jednotlivá nadechnutí, protože musí jít nepřetržitě jedno za druhým. Mám pocit, že bych umřel zadušením, kdybych na to nedával pozor.</p>
			<p class="MLP_text ParaOverride-1">V&#160;tu dobu jsem už měl jít do své, nebo spíš Guidovy kanceláře. Nemohl jsem však odejít z&#160;tohoto stanoviště jenom tak. A&#160;co budu dělat potom? Dnešní den nebyl ani trochu takový jako včerejší! Kdybych aspoň znal adresu toho zatraceného učitele, který mi hodinami zpěvu za mé peníze odloudil milenku! Nakonec jsem se vrátil ke staré paní. Vymyslím si pro Carlu vzkaz, který by ji přiměl, aby se se mnou sešla. Nejtěžší bylo dostat ji co nejdřív na mušku. To ostatní pak už nebude tak těžké.</p>
			<p class="MLP_text ParaOverride-1">Zastihl jsem stařenu, jak sedí u&#160;kuchyňského okna a&#160;štupuje punčochu. Sundala si brýle a&#160;takřka bázlivě na mne upřela tázavý pohled. Zaváhal jsem. Potom jsem se zeptal:</p>
			<p class="MLP_text ParaOverride-1">„Víte, že se Carla rozhodla vdát za Laliho?“</p>
			<p class="MLP_text ParaOverride-1">Připadalo mi to, jako bych tu novinku říkal sám sobě. Carla mi to řekla nejmíň dvakrát, ale já tomu den předtím nevěnoval příliš pozornost. Carlina slova dolehla k&#160;mému sluchu, a&#160;docela zřetelně, protože jsem je tam zase našel, ale pak zase vyklouzla, aniž pronikla dál. Teprve teď pronikala až do mých útrob, které se svíjely bolestí.</p>
			<p class="MLP_text ParaOverride-1">Stařena se na mne podívala a&#160;taky váhala. Zřejmě se bála, že prozradí něco, co by se jí pak mohlo vyčítat. Potom se zřejmou radostí vyhrkla:</p>
			<p class="MLP_text ParaOverride-1">„To vám řekla Carla? Tak to bude určitě pravda! Já si myslím, že by udělala dobře. Co tomu říkáte vy?“</p>
			<p class="MLP_text ParaOverride-1">A&#160;s&#160;chutí se smála, bába jedna zatracená, o&#160;které jsem si vždycky myslel, že o&#160;mém poměru s&#160;Carlou dobře ví! Byl bych ji nejraději ztloukl, ale potom jsem se omezil na to, že jsem řekl, že bych počkal, až bude mít učitel nějaké postavení. Zkrátka a&#160;dobře, mně to všechno připadalo unáhlené.</p>
			<p class="MLP_text ParaOverride-1">Samou radostí se stará paní se mnou poprvé rozpovídala. Ne­souhlasila se mnou. Když se lidé berou mladí, musí si vybudovat kariéru po svatbě. Proč by si ji museli budovat předtím? Carla toho potřebuje tak málo. Její hlas by teď stál míň, protože by měla učitele a&#160;manžela v&#160;jedné osobě.</p>
			<p class="MLP_text ParaOverride-1">Tato slova, jež mohla znamenat výčitku na adresu mé lakomosti, mi vnukla nápad, který mi připadal skvělý a&#160;který mi pro tu chvíli ulevil. V&#160;obálce, kterou jsem pořád nosil v&#160;náprsní kapse, musel už teď být pěkný obnos. Vytáhl jsem ji z&#160;kapsy, zalepil a&#160;odevzdal stařeně, aby ji dala Carle. Pocítil jsem možná taky touhu zaplatit konečně slušným způsobem své milence, ale ještě silnější byla touha ji znovu vidět a&#160;znovu mít. Teď se Carla se mnou bude muset sejít, ať už proto, že mi ty peníze bude chtít vrátit, nebo proto, že uzná za vhodné si je nechat, poněvadž pak bude cítit potřebu mi poděkovat. Oddechl jsem si: ještě není všemu nadobro konec!</p>
			<p class="MLP_text ParaOverride-1">Staré paní jsem řekl, že v&#160;té obálce je něco peněz, jež zbyly z&#160;toho, co mi pro ně dali přátelé chudáka Coplera. Potom jsem s&#160;velkým klidem a&#160;mírem v&#160;duši Carle vzkázal, že jí zůstanu nadosmrti dobrým přítelem a&#160;že se na mne může vždycky beze všeho obrátit, kdyby potřebovala pomoc. Tak jsem jí mohl nechat svou adresu, to znamená adresu Guidovy kanceláře.</p>
			<p class="MLP_text ParaOverride-1">Když jsem odcházel, byl můj krok daleko pružnější než ten, který mě tam přivedl.</p>
			<p class="MLP_text ParaOverride-1">Toho dne jsem se však hrozně pohádal s&#160;Augustou. Šlo o&#160;malichernost. Řekl jsem, že je polévka příliš slaná, a&#160;ona tvrdila, že ne. Dostal jsem šílený vztek, protože se mi zdálo, že se mi posmívá, a&#160;trhl jsem ubrusem k&#160;sobě s&#160;takovou zuřivostí, že se všechno nádobí ze stolu sesypalo na zem. Maličká, kterou měla chůva na ruce, se rozeřvala, což mě hrozně zamrzelo, protože její pusinka mi připadala, jako by mi vyčítala. Augusta zbledla, jak to umí jen ona, vzala holčičku do náruče a&#160;odešla. Zdálo se mi, že to taky přehnala: copak mě nechá jíst samotného jako psa? Ale Augusta se okamžitě vrátila bez dítěte, znovu prostřela stůl, posadila se ke svému talíři a&#160;ponořila do něho lžíci, jako by se chtěla dát do jídla.</p>
			<p class="MLP_text ParaOverride-1">Já v&#160;duchu klel, ale už mi bylo jasné, že jsem hříčkou v&#160;rukou nezřízených sil přírody, které nedělalo potíže je nashromáždit a&#160;tím méně je rozpoutat. Moje kletby teď platily Carle, která předstírala, že jedná jedině ve prospěch mé ženy. Takhle mě zřídit!</p>
			<p class="MLP_text ParaOverride-1">Kdykoli mě Augusta vidí v&#160;takovém stavu, řídí se metodou, které zůstala věrná dodnes, neodporuje, nepláče, nediskutuje. Když jsem ji začal smířlivě prosit o&#160;prominutí, podala mi pouze jedno vysvětlení: nesmála se, jen se usmívala týmž úsměvem, který se mi vždycky tak líbil a&#160;který jsem vždycky tak vynášel.</p>
			<p class="MLP_text ParaOverride-1">Hluboce jsem se styděl. Snažně jsem ji prosil, aby dala holčičku okamžitě přinést, a&#160;když jsem ji měl v&#160;náručí, dlouho jsem si s&#160;ní hrál. Potom jsem si ji posadil na hlavu a&#160;pod jejími šatečky, jež mi přikrývaly obličej, jsem si utřel oči, které se zalily slzami, jež nevyvolala Augusta. Hrál jsem si s&#160;malou, protože jsem věděl, že tak se sblížím s&#160;Augustou, aniž bych se snížil k&#160;omluvám, a&#160;opravdu, její tváře dostaly znovu obvyklou barvu.</p>
			<p class="MLP_text ParaOverride-1">Tak skončil i&#160;tenhle den velice dobře a&#160;odpoledne bylo zrovna takové jako to předchozí. Dopadlo to stejně, jako kdybych byl Carlu zastihl na obvyklém místě. Ani zápal mi nechyběl. Prosil jsem znovu a&#160;znovu o&#160;odpuštění, protože jsem musel Augustu přimět k&#160;tomu, aby se vrátila ke svému úsměvu, když jsem vykládal nebo vyváděl různé výstřednosti. Běda, kdyby byla musela potlačit i&#160;jen jeden z&#160;těch svých obvyklých láskyplných úsměvů, které mi připadaly jako nejúplnější a&#160;nejlaskavější soud, jejž bylo možno nade mnou vynést.</p>
			<p class="MLP_text ParaOverride-1">Večer jsme znovu mluvili o&#160;Guidovi. Jak se zdálo, už se s&#160;Adou smířili úplně. Augusta se divila sestřině dobrotě. Tentokrát jsem se zase musel usmát já, protože bylo jasné, že zapomíná na svoji vlastní nesmírnou dobrotu. Zeptal jsem se jí:</p>
			<p class="MLP_text ParaOverride-1">„A&#160;ty bys mi neodpustila, kdybych tak pošpinil náš domov?“</p>
			<p class="MLP_text ParaOverride-1">Zaváhala:</p>
			<p class="MLP_text ParaOverride-1">„My máme naši holčičku,“ zvolala, „kdežto Ada nemá děti, které by ji vázaly k&#160;tomu člověku.“</p>
			<p class="MLP_text ParaOverride-1">Neměla Guida v&#160;lásce; někdy si říkám, že mu měla za zlé, že mi způsobil trápení. Za několik měsíců obšťastnila Ada Guida dvojčaty a&#160;Guido nikdy nepochopil, proč jsem mu tak vesele blahopřál. Protože měl děti, mohl si i&#160;podle Augustina názoru dělat se služkami v&#160;domě bez nebezpečí, co chtěl.</p>
			<p class="MLP_text ParaOverride-1">Když jsem na druhý den ráno našel v&#160;kanceláři na stole obálku se svou adresou napsanou Carlou, oddechl jsem si. Tak tedy nic nebylo u&#160;konce a&#160;život mohl pokračovat naplněn vším, co potřeboval. Carla si se mnou dala několika stručnými slovy schůzku v&#160;jedenáct dopoledne v&#160;Městských sadech u&#160;vchodu naproti jejich domu. Nesejdeme se tedy v&#160;jejím pokoji, ale přece jen velice blízko.</p>
			<p class="MLP_text ParaOverride-1">Nemohl jsem se dočkat a&#160;přišel jsem na schůzku o&#160;čtvrt hodiny dřív. Kdyby Carla nebyla na udaném místě, byl bych se rozběhl rovnou do jejich bytu, což by bylo daleko pohodlnější.</p>
			<p class="MLP_text ParaOverride-1">Byl zase sladký a&#160;zářivý den plný nového jara. Když jsem nechal za sebou hlučnou Corsia Stadion a&#160;vešel do parku, ocitl jsem se v&#160;tichu venkova, jež nijak nerušilo lehké, neustávající šelestění zeleně ovívané slabým vánkem.</p>
			<p class="MLP_text ParaOverride-1">Právě když jsem rychlým krokem dorazil k&#160;východu z&#160;parku, vyšla mi v&#160;ústrety Carla. Měla v&#160;ruce moji obálku a&#160;blížila se ke mně bez úsměvu na pozdrav. V&#160;její bledé tvářince se naopak zračila neúprosná rozhodnost. Měla na sobě prosté šaty z&#160;hrubě tkaného plátna s&#160;modrými pruhy a&#160;velice jí to slušelo. I&#160;ona vypadala jako součást parku. Později jsem ji v&#160;okamžicích největší nenávisti podezíral, že se tak ustrojila úmyslně, aby ve chvíli, kdy mě odmítla, vypadala co nejžádoucněji. Ve skutečnosti ji tak ustrojil první jarní den. Nutno taky připomenout, že v&#160;mé dlouhé, ale drsné lásce hrálo oblékání mé milenky pramalou roli. Šel jsem vždycky rovnou do její pracovny a&#160;skromné ženy se doma strojí velice prostě.</p>
			<p class="MLP_text ParaOverride-1">Podala mi ruku a&#160;já ji stiskl a&#160;řekl:</p>
			<p class="MLP_text ParaOverride-1">„Děkuju ti, žes přišla.“</p>
			<p class="MLP_text ParaOverride-1">Oč by bylo důstojnější, kdybych byl zůstal tak mírný přes celý ten rozhovor!</p>
			<p class="MLP_text ParaOverride-1">Carla vypadala dojatá a&#160;za řeči se jí křečovitě třásly rty. Tohle škubání rtů jí občas vadilo i&#160;při zpěvu. Řekla mi:</p>
			<p class="MLP_text ParaOverride-1">„Ráda bych ti vyhověla a&#160;přijala od tebe ty peníze, ale nemůžu, v&#160;žádném případě nemůžu. Vezmi si je zpátky, prosím tě!“</p>
			<p class="MLP_text ParaOverride-1">Protože jsem viděl, že má pláč na krajíčku, rychle jsem obálku vzal, abych jí vyhověl, a&#160;držel jsem ji v&#160;ruce ještě dlouho poté, co jsem odtud odešel.</p>
			<p class="MLP_text ParaOverride-1">„Ty už opravdu o&#160;mně nechceš ani slyšet?“</p>
			<p class="MLP_text ParaOverride-1">Položil jsem tu otázku, aniž jsem si uvědomil, že mi na ni už den předtím odpověděla. Ale cožpak bylo možné, aby se mi odpírala, když byla tak žádoucí?</p>
			<p class="MLP_text ParaOverride-1">„Zeno!“ odpověděla dívka poněkud něžněji, „cožpak jsme si neslíbili, že se už nikdy neuvidíme? Na základě tohoto slibu jsem na sebe vzala jisté závazky podobné těm, které jsi měl ty, ještě než jsi mě poznal. Jsou zrovna tak posvátné jako ty tvoje. Doufám, že si teď tvoje žena všimne, že jí už patříš celý.“</p>
			<p class="MLP_text ParaOverride-1">V&#160;jejích myšlenkách hrála tedy dál důležitou úlohu Adina krása. Kdybych si byl jist, že mě opustila kvůli ní, byl bych věděl, jak to napravit. Byl bych ji přesvědčil, že Ada není má žena, a&#160;byl bych jí ukázal Augustu s&#160;tím jejím šilhavým okem a&#160;postavou zdravé kojné. Ale nebyly teď důležitější ty její závazky? Bylo třeba hovořit o&#160;nich.</p>
			<p class="MLP_text ParaOverride-1">Snažil jsem se mluvit klidně, i&#160;když se mi taky třásly rty, jenže touhou. Vyložil jsem jí, že ani sama neví, do jaké míry je moje, a&#160;proto už nemá právo o&#160;sobě volně rozhodovat. Hlavou se mi honil vědecký důkaz toho, co jsem chtěl říct, slavný Darwinův důkaz s&#160;arabskou klisnou, ale chválabohu jsem si skoro jist, že jsem se o&#160;něm nezmínil. Zřejmě jsem však ve svém nesmyslném blábolení hovořil o&#160;zvířatech a&#160;jejich fyzické věrnosti. Ale pak jsem těch složitých argumentů, na které jsme v&#160;té chvíli nestačili ani já, ani ona, nechal a&#160;řekl jsem:</p>
			<p class="MLP_text ParaOverride-1">„Jaké závazky jsi mohla na sebe vzít? A&#160;jaký význam mohou mít tváří v&#160;tvář citu, který nás váže už přes rok?“</p>
			<p class="MLP_text ParaOverride-1">Popadl jsem ji drsně za ruku, protože jsem cítil potřebu energického činu, jelikož jsem nenašel žádné slovo, které by jej mohlo nahradit.</p>
			<p class="MLP_text ParaOverride-1">Vytrhla se z&#160;mého sevření s&#160;takovou prudkostí, jako by to bylo poprvé, co jsem si dovolil něco podobného.</p>
			<p class="MLP_text ParaOverride-1">„Nikdy,“ řekla s&#160;gestem člověka, který přísahá, „vzala jsem na sebe nejsvětější závazek! Závazek vůči muži, který vzal na sebe právě takový závazek vůči mně.“</p>
			<p class="MLP_text ParaOverride-1">Nebylo pochyb! Tu krev, kterou se jí znenadání zbarvily tváře, tam vehnalo záští vůči muži, který na sebe nevzal žádný závazek. A&#160;vyjádřila se ještě zřetelněji:</p>
			<p class="MLP_text ParaOverride-1">„Včera jsme šli zavěšeni do sebe společně s&#160;jeho matkou.“</p>
			<p class="MLP_text ParaOverride-1">Bylo zřejmé, že mi má milenka uniká, že uniká pořád dál a&#160;dál. Já běžel ztřeštěně za ní a&#160;poskakoval jako pes, kterému berou kus chutného masa. Znovu jsem ji prudce popadl za ruku „Tak dobře,“ navrhl jsem, „vezměme se za ruce a&#160;pojďme tak přes celé město. Vydejme se v&#160;téhle neobvyklé pozici, aby si nás lidé víc všimli, po Corsia Stadion a&#160;pak Chiozským podloubím a&#160;dolů po Corsu až k&#160;Sant’Andrea a&#160;odtud se vraťme do toho vašeho pokoje druhou stranou, aby nás vidělo celé město.“</p>
			<p class="MLP_text ParaOverride-1">To bylo poprvé, co jsem se vzdal Augusty. A&#160;připadalo mi to jako osvobození, protože to ona mi chtěla Carlu vzít.</p>
			<p class="MLP_text ParaOverride-1">Vytrhla se znovu z&#160;mého sevření a&#160;řekla stroze:</p>
			<p class="MLP_text ParaOverride-1">„Byla by to skoro stejná cesta, jako jsme šli včera.“</p>
			<p class="MLP_text ParaOverride-1">Znovu jsem vybuchl:</p>
			<p class="MLP_text ParaOverride-1">„A&#160;co on, on ví všechno? Ví, že jsi byla ještě včera moje?“</p>
			<p class="MLP_text ParaOverride-1">„Ano,“ řekla s&#160;hrdostí. „Ví všechno, všechno.“</p>
			<p class="MLP_text ParaOverride-1">Cítil jsem, že jsem ztracen, a&#160;jako pes, který nemůže na vyhlídnuté sousto a&#160;chňape po šatech toho, kdo mu je upírá, jsem ve vzteku řekl:</p>
			<p class="MLP_text ParaOverride-1">„Ten tvůj snoubenec má skvělý žaludek. Dnes stráví mne a&#160;zítra všechno, co mu předhodíš.“</p>
			<p class="MLP_text ParaOverride-1">Neslyšel jsem přesně zvuk svého hlasu. Věděl jsem, že bolestí křičím. Carla měla naopak ve svých mírných, hnědých, gazelích očích výraz pohoršení, který bych u&#160;ní nečekal.</p>
			<p class="MLP_text ParaOverride-1">„To říkáš mně? Proč to neřekneš jemu, nemáš odvahu?“</p>
			<p class="MLP_text ParaOverride-1">Otočila se ke mně zády a&#160;rychlým krokem zamířila k&#160;východu. Já už taky litoval toho, co jsem řekl, ale tu lítost překrylo veliké překvapení, že od této chvíle už nebudu smět jednat s&#160;Carlou tak nelaskavě. To mě jakoby přibilo k&#160;zemi. Teprve když ta modrobílá postavička dorazila drobnými rychlými kroky až k&#160;samému východu, rozhodl jsem se běžet za ní. Nevěděl jsem, co jí řeknu, ale nebylo možné, abychom se rozešli takhle.</p>
			<p class="MLP_text ParaOverride-1">Zastavil jsem ji u&#160;průjezdu jejich domu a&#160;řekl jsem jí upřímně jen to, jak mě to všecko bolí:</p>
			<p class="MLP_text ParaOverride-1">„Takhle se máme rozejít po takové lásce?“</p>
			<p class="MLP_text ParaOverride-1">Šla dál, aniž odpověděla, a&#160;já za ní, až na schody. Potom se na mne podívala nepřátelskýma očima:</p>
			<p class="MLP_text ParaOverride-1">„Chcete-li vidět mého snoubence, pojďte se mnou. Neslyšíte ho? To on hraje na ten klavír.“</p>
			<p class="MLP_text ParaOverride-1">Teprve tehdy jsem uslyšel synkopy Schubertova Rozloučení v&#160;Lisztově úpravě.</p>
			<p class="MLP_text ParaOverride-1">Třebaže jsem se od dětství nedotkl šavle ani hole, nejsem bázlivec. Veliká touha, která mě do té chvíle hnala, byla najednou pryč. Ze všeho, co dělá muže mužem, ve mně zbyla jen bojechtivost. Dožadoval jsem se panovačně něčeho, co mi nepatřilo. Abych teď zmenšil svoji chybu, musel jsem se bít, jinak by byla vzpomínka na tuto ženu, která mi hrozila snoubencem, nesnesitelná.</p>
			<p class="MLP_text ParaOverride-1">„Tak dobře,“ řekl jsem jí. „Když dovolíš, půjdu s&#160;tebou.“</p>
			<p class="MLP_text ParaOverride-1">Srdce mi bušilo ne snad strachem, ale obavou, že se nezachovám dobře.</p>
			<p class="MLP_text ParaOverride-1">Stoupal jsem po schodech dál po jejím boku. Najednou se však zastavila, opřela se o&#160;zeď a&#160;dala se beze slova do pláče. Nahoře se nepřestávaly rozléhat tóny Rozloučení hraného na pianu, které jsem kdysi zaplatil. Carlin pláč ještě znásobil jejich dojímavost.</p>
			<p class="MLP_text ParaOverride-1">„Udělám, co budeš chtít! Chceš, abych šel?“ zeptal jsem se.</p>
			<p class="MLP_text ParaOverride-1">„Ano,“ řekla a&#160;taktak že dokázala to slůvko vyslovit.</p>
			<p class="MLP_text ParaOverride-1">„Sbohem,“ řekl jsem. „Když si to tedy přeješ, sbohem navždycky!“</p>
			<p class="MLP_text ParaOverride-1">Pomalu jsem sešel ze schodů a&#160;taky jsem si pískal Schubertovo Rozloučení. Nevím, bylo-li to jen zdání, ale měl jsem dojem, že na mne zavolala:</p>
			<p class="MLP_text ParaOverride-1">„Zeno!“</p>
			<p class="MLP_text ParaOverride-1">I&#160;kdyby na mne v&#160;tu chvíli zavolala tím podivným jménem Dario, které jí připadalo tak mazlivé, nebyl bych se zastavil. Cítil jsem velkou touhu jít pryč a&#160;zase jednou jsem se vrátil čistý k&#160;Augustě. I&#160;ten pes, kterému kopanci brání přiblížit se k&#160;fence, odběhne naprosto čistý, alespoň pro tu chvíli.</p>
			<p class="MLP_text ParaOverride-1">Když jsem se druhého dne znovu ocitl ve stavu, ve kterém jsem byl ve chvíli, kdy jsem se chystal do Městských sadů, zdálo se mi prostě, že jsem se zachoval jako zbabělec: volala na mne, i&#160;když ne jménem, které mi dala z&#160;lásky, a&#160;já neodpověděl! Byl to první den bolesti, po němž následovalo mnoho dalších, plných hořkého žalu. Protože jsem už nechápal, proč jsem jen tak odešel, obviňoval jsem se, že jsem se bál toho chlapíka nebo skandálu. Teď bych byl opět souhlasil s&#160;jakýmkoliv kompromitováním, jako když jsem Carle navrhl tu dlouhou procházku městem. Propásl jsem příznivý okamžik a&#160;byl jsem si velice dobře vědom, že se vyskytuje u&#160;jistých žen jen jednou. Mně to jednou stačilo.</p>
			<p class="MLP_text ParaOverride-1">Okamžitě jsem se rozhodl, že Carle napíšu. Nemohl jsem už nechat uběhnout ani den, aniž bych se pokusil k&#160;ní znovu přiblížit. Psal a&#160;přepisoval jsem ten dopis znova a&#160;znova, abych do těch několika slov vložil veškerý důmysl, kterého jsem byl schopen. Přepisoval jsem ten dopis tolikrát taky proto, že to pro mne byla velká útěcha; byla to úleva, kterou jsem potřeboval. Prosil jsem ji, aby mi odpustila hněv, který jsem jí dal najevo, tvrdil jsem, že moje velká láska potřebuje čas, aby se uklidnila. Dodal jsem: „Každý den, který míjí, mi přináší další drobet klidu.“ A&#160;kolikrát jsem tu větu psal, tolikrát jsem vždycky skřípal zuby. Potom jsem psal, že si nemůžu odpustit, co jsem jí řekl, a&#160;cítím potřebu se omluvit. Já jí bohužel nemůžu nabídnout, co jí nabízí Lali a&#160;co si tak zasluhuje.</p>
			<p class="MLP_text ParaOverride-1">Představoval jsem si, že ten dopis bude mít veliký účinek. Jelikož Lali všechno ví, Carla mu ho ukáže a&#160;pro Laliho by mohlo být výhodné, kdyby měl přítele mého postavení. Snil jsem dokonce o&#160;tom, že bychom mohli začít sladký život ve třech, poněvadž má láska byla tak velká, že pro tu chvíli by mi můj osud připadal mírnější, i&#160;kdybych se směl Carle pouze dvořit. Třetího dne jsem od ní dostal krátký lístek. Neoslovila mě v&#160;něm ani jako Zena, ani jako Daria. Psala pouze: „Děkuju! Buďte i&#160;Vy šťasten se svou paní, která zasluhuje jen to nejlepší.“ Mluvila přirozeně o&#160;Adě.</p>
			<p class="MLP_text ParaOverride-1">Příznivý okamžik netrval a&#160;u&#160;žen nikdy netrvá, pokud jej člověk nezastaví tím, že jej popadne za vlasy. Moje touha zhoustla v&#160;zuřivou zlost. Ne však na Augustu! Moje mysl byla tak plná Carly, že jsem měl výčitky svědomí, a&#160;tak jsem se u&#160;Augusty pořád nutil do tupého, stereotypního úsměvu, který jí připadal upřímný.</p>
			<p class="MLP_text ParaOverride-1">Musel jsem však něco udělat! Nemohl jsem přece takhle čekat a&#160;trpět den co den! Psát jsem jí už nechtěl. Kus popsaného papíru nemá pro ženy příliš velký význam. Bylo nutno vymyslet něco lepšího.</p>
			<p class="MLP_text ParaOverride-1">Bez přesného záměru jsem se rozběhl do Městských sadů. Potom, ale už daleko pomaleji, jsem zamířil ke Carlinu domu, a&#160;když jsem vystoupil do jejich patra, zaklepal jsem na dveře kuchyně. Byl bych se pokud možno raději vyhnul setkání s&#160;Lalim, ale nemrzelo by mě, kdybych na něho narazil. Aspoň by došlo ke krizi, jejíž potřebu jsem cítil.</p>
			<p class="MLP_text ParaOverride-1">Stará paní byla jako obvykle u&#160;krbu, kde hořely dva velké ohně. Žasla, že mě vidí, ale pak se s&#160;obvyklou dobrotou a&#160;nevinností začala smát. Řekla mi:</p>
			<p class="MLP_text ParaOverride-1">„Jsem ráda, že vás vidím! Byla jsem tak zvyklá vidět vás tu každý den! To se rozumí, že na nás nemůžete tak najednou zapomenout.“</p>
			<p class="MLP_text ParaOverride-1">Nebylo těžké přimět ji k&#160;řeči. Líčila mi, jak se Carla a&#160;Vittorio hrozně milují. Dnes přijdou on i&#160;jeho matka k&#160;nim na oběd. Se smíchem dodala: „Nakonec ji bude s&#160;sebou brát i&#160;na všechny hodiny, které denně dává. Nevydrží jeden bez druhého ani chvilinku.“</p>
			<p class="MLP_text ParaOverride-1">A&#160;mateřsky se tomu jejich štěstí usmívala. Řekla mi, že se za několik týdnů vezmou.</p>
			<p class="MLP_text ParaOverride-1">Měl jsem v&#160;ústech nepříjemnou pachuť a&#160;div jsem nevykročil ke dveřím, abych šel. Potom jsem se přemohl v&#160;naději, že mi stařenino klábosení vnukne nějaký dobrý nápad nebo dá nějakou naději. Poslední chybou, které jsem se u&#160;Carly dopustil, bylo právě to, že jsem utekl dřív, než jsem si promyslel všechny možnosti, které se mi případně nabízely.</p>
			<p class="MLP_text ParaOverride-1">Na okamžik jsem si myslel, že jsem na ten svůj nápad přišel. Zeptal jsem se staré paní, jestli se opravdu rozhodla dělat do smrti služku své dceři. Řekl jsem jí, že vím, že k&#160;ní Carla není moc hodná.</p>
			<p class="MLP_text ParaOverride-1">Pracovala pilně dál u&#160;krbu, ale poslouchala. Odpověděla s&#160;nevinností, kterou jsem nezasluhoval. Stěžovala si, že Carla ztrácí trpělivost pro každou maličkost. Omlouvala se:</p>
			<p class="MLP_text ParaOverride-1">„To se ví, jsem den ze dne starší a&#160;všechno zapomínám. Ale za to já nemůžu.“</p>
			<p class="MLP_text ParaOverride-1">Doufala však, že teď to bude lepší. Carla je šťastná, a&#160;tak ji ty její špatné nálady trochu přejdou. A&#160;kromě toho se k&#160;ní Vittorio od samého začátku chová s&#160;velikou úctou. Nakonec dodala, aniž přestala plnit formičky těstem a&#160;ovocem:</p>
			<p class="MLP_text ParaOverride-1">„Musím zůstat s&#160;dcerou, to je moje povinnost. Jinak to nejde.“</p>
			<p class="MLP_text ParaOverride-1">Pokusil jsem se ji s&#160;jistou úzkostí přemluvit. Řekl jsem jí, že by se mohla toho otroctví velice dobře zbavit. Copak tu nejsem já? Dával bych jí měsíčně, co jsem do té doby platil Carle. Chtěl jsem i&#160;nadále někoho vydržovat! Chtěl jsem si udržet aspoň tu starou paní, která mi připadala jako část její dcery.</p>
			<p class="MLP_text ParaOverride-1">Stařena mi projevila svou vděčnost. Obdivovala se mé dobrotě, ale smála se při představě, že by jí někdo mohl navrhnout, aby opustila svou dceru. Na něco takového nebylo ani pomyšlení.</p>
			<p class="MLP_text ParaOverride-1">To bylo tvrdé slovo, jež mě udeřilo do čela, které se tak ponížilo! Vrátil jsem se do té veliké samoty bez Carly a&#160;bez jakéhokoli výhledu na cestu, jež by vedla k&#160;ní. Vzpomínám si, že jsem udělal ještě poslední pokus, abych si namluvil, že tahle cesta přece jen zůstává otevřená. Než jsem šel, řekl jsem staré paní, že se může stát a&#160;časem změní názor. Potom ať si laskavě vzpomene na mne.</p>
			<p class="MLP_text ParaOverride-1">Když jsem odtud odcházel, byl jsem pln rozhořčení a&#160;zlosti, jako by mi někdo ublížil zrovna ve chvíli, kdy jsem se chystal udělat něco dobrého. Ta stará paní mě svým smíchem přímo urazila. Cítil jsem, jak mi pořád ještě zní v&#160;uších, a&#160;znamenal daleko víc než jen výsměch mé poslední nabídce.</p>
			<p class="MLP_text ParaOverride-1">Nechtěl jsem jít v&#160;takovém stavu k&#160;Augustě. Věděl jsem předem, jak by to dopadlo. Kdybych k&#160;ní šel, nakonec bych jí ublížil a&#160;ona by se mi pomstila tím svým silným zblednutím, které mě vždycky tak tížilo. Raději jsem chodil ulicemi rytmickým krokem, který mohl vnést do mých myšlenek trochu řádu. A&#160;skutečně jej vnesl! Přestal jsem si naříkat na svůj osud a&#160;spatřil jsem sám sebe, jako by mě silné světlo promítlo na dlažbu, na kterou jsem se díval. Nechtěl jsem Carlu, chtěl jsem její objetí, a&#160;ještě raději její poslední objetí. Bylo to k&#160;smíchu! Zaťal jsem zuby do rtů, abych dodal svému směšnému obrazu trochu bolesti, to znamená vážnosti. Věděl jsem o&#160;sobě všechno a&#160;bylo neodpustitelné, že jsem tolik trpěl tím, že se mi naskytla jedinečná možnost si odvyknout. S&#160;Carlou byl konec, tak jak jsem po tom tolikrát toužil.</p>
			<p class="MLP_text ParaOverride-1">Když jsem se krátce nato s&#160;takhle jasnou hlavou ocitl bez nejmenšího úmyslu na okraji města a&#160;tam na mne v&#160;jedné ulici kývla jakási nalíčená žena, bez váhání jsem běžel za ní.</p>
			<p class="MLP_text ParaOverride-1">Přišel jsem na oběd hodně pozdě, ale byl jsem k&#160;Augustě tak milý, že se hned rozveselila. Nedokázal jsem však políbit naši malou a&#160;několik hodin jsem ani nebyl s&#160;to něco sníst. Cítil jsem se hrozně špinavý. Nepředstíral jsem žádnou nemoc, jak jsem to dělával jindy, abych zakryl a&#160;zmírnil provinění a&#160;výčitku. Nepřipadalo mi možné najít útěchu v&#160;nějakém předsevzetí pro příště a&#160;poprvé jsem taky žádné neudělal. Bylo třeba mnoho hodin, abych se vrátil k&#160;obvyklému rytmu, který mne vyvedl z&#160;temné přítomnosti k&#160;světlé budoucnosti.</p>
			<p class="MLP_text ParaOverride-1">Augusta si všimla, že je ve mně cosi nového. Smála se tomu:</p>
			<p class="MLP_text ParaOverride-1">„S&#160;tebou se člověk nikdy nenudí. Jsi každý den někdo jiný.“</p>
			<p class="MLP_text ParaOverride-1">Jak by ne! Ta žena z&#160;předměstí se nepodobala žádné jiné a&#160;já ji měl v&#160;sobě.</p>
			<p class="MLP_text ParaOverride-1">Strávil jsem s&#160;Augustou i&#160;celé odpoledne a&#160;večer. Měla plné ruce práce a&#160;já vedle ní nedělal nic. Připadalo mi, že mě tak, nečinného, unáší proud průzračné vody&#160;– počestný život mé domácnosti.</p>
			<p class="MLP_text ParaOverride-1">Poddával jsem se tomu proudu, který mě unášel, ale neočišťoval. Naopak! Ještě mou špínu zdůrazňoval.</p>
			<p class="MLP_text ParaOverride-1">Samozřejmě, že během dlouhé noci, jež následovala, jsem nakonec dospěl k&#160;předsevzetí. To první bylo nejpevnější. Opatřím si zbraň a&#160;zabiju se, jakmile se přistihnu, že mířím do oné části města. To předsevzetí mi udělalo dobře a&#160;upokojilo mě.</p>
			<p class="MLP_text ParaOverride-1">V&#160;posteli jsem ani nezasténal, naopak jsem předstíral pravidelné oddechování spáče. Tak jsem dospěl k&#160;dávné myšlence očistit se tím, že se vyzpovídám své ženě, zrovna tak jako když jsem se ji chystal podvést s&#160;Carlou. Jenže tentokrát byla taková zpověď velice těžká, a&#160;to ne kvůli závažnosti mé viny, ale kvůli komplikacím, které z&#160;ní vyplývaly. Před soudcem, jako byla moje žena, bych byl musel uvést polehčující okolnosti, a&#160;ty by byly pochopitelné, jen kdybych jí mohl povědět, s&#160;jakou nečekanou prudkostí skončil můj poměr s&#160;Carlou. Potom bych se však musel přiznat i&#160;k&#160;této dávné nevěře. Byla čistší než ta další, ale pro ženu urážlivější, kdo ví?</p>
			<p class="MLP_text ParaOverride-1">Čím víc jsem zkoumal své nitro, tím rozumnější byla předsevzetí, k&#160;nimž jsem dospíval. Napadlo mi, že bych se opakování takových poklesků vyhnul, kdybych co nejdřív navázal další takový poměr, jako byl ten, o&#160;který jsem přišel a&#160;který zřejmě potřebuju. Ale nová žena mě taky děsila. Na mne a&#160;na moji malou rodinu by číhalo tisíc nebezpečí. Jiná Carla na světě neexistovala a&#160;já ji oplakával přehořkými slzami, ji, tu sladkou, tu hodnou, co se dokonce snažila milovat ženu, kterou jsem miloval, a&#160;přitom ztroskotala jen proto, že jsem před ni postavil jinou ženu, a&#160;to ženu, kterou jsem vůbec nemiloval!</p>
			<hr class="HorizontalRule-1"/>
			<div class="_idFootnotes">
				<div id="footnote-003" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/vedomi_a_svedomi_zena_cosiniho_011.xhtml#footnote-003-backlink">3</a>  Pokaždé. <span class="MLP_znak_kurziva_9b CharOverride-2">Pozn. red.</span></p>
				</div>
				<div id="footnote-002" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/vedomi_a_svedomi_zena_cosiniho_011.xhtml#footnote-002-backlink">4</a>  Peníze („tvrďáky“). <span class="MLP_znak_kurziva_9b CharOverride-2">Pozn. red.</span></p>
				</div>
			</div>
		</div>
</body>
</html>