<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>vedomi_a_svedomi_zena_cosiniho-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="vedomi_a_svedomi_zena_cosiniho-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">Historie jedné obchodní společnosti</p>
			<p class="MLP_text_bez1radku ParaOverride-1">To Guido chtěl, abych byl u&#160;něho v&#160;jeho novém obchodním podniku. Já sice hynul touhou se ho účastnit, ale jsem si jist, že jsem mu své přání nikdy ani nenaznačil. Pochopitelně, v&#160;mé nečinnosti se mi návrh na takovou spolupráci s&#160;přítelem zamlouval. Ale bylo v&#160;tom ještě něco jiného. Pořád jsem se nevzdával naděje, že se mi podaří stát se dobrým obchodníkem, a&#160;připadalo mi snazší postupovat tím způsobem, že budu učit Guida, místo abych se sám učil u&#160;Oliviho. Na světě je tolik lidí, kteří se učí tím, že poslouchají jenom sami sebe, nebo se přinejmenším neumějí učit tím, že poslouchají jiné.</p>
			<p class="MLP_text ParaOverride-1">Měl jsem o&#160;tuto spolupráci zájem ještě z&#160;dalších důvodů. Chtěl jsem být Guidovi užitečný! Předně jsem ho měl rád, a&#160;třebaže by byl rád vypadal silný a&#160;jistý, připadalo mi, že je bezbranný a&#160;potřebuje ochranu, kterou jsem mu chtěl ochotně poskytnout. Kromě toho se mi zdálo, a&#160;to nejen kvůli Augustě, ale i&#160;vzhledem k&#160;vlastnímu svědomí, že čím se víc upínám ke Guidovi, tím zřetelnější je moje naprostá lhostejnost k&#160;Adě.</p>
			<p class="MLP_text ParaOverride-1">Krátce a&#160;dobře, čekal jsem jen na Guidovo slovo, abych se mu dal k&#160;dispozici, a&#160;to slovo nepřišlo dřív jen proto, že si Guido nemyslel, že bych mohl mít takový zájem o&#160;obchod, zvláště když jsem o&#160;tom, co se mi nabízelo ve vlastním podniku, nechtěl ani slyšet.</p>
			<p class="MLP_text ParaOverride-1">Jednoho dne mi řekl:</p>
			<p class="MLP_text ParaOverride-1">„Vychodil jsem obchodní akademii, ale přece jen mi dělá starost, jak zvládnu všecky ty detaily, na kterých závisí zdárný chod takového obchodního podniku. Je sice pravda, že obchodník nemusí nic vědět, protože když potřebuje bilanci, zavolá si bilancistu, když potřebuje zákony, pošle si pro advokáta, a&#160;pokud jde o&#160;účetnictví, obrátí se na účetního. Ale muset svěřit své účetnictví hned na začátku někomu cizímu, to je nepříjemné.“</p>
			<p class="MLP_text ParaOverride-1">To byla jeho první narážka na záměr vzít mě k&#160;sobě. Po pravdě řečeno jsem v&#160;účetnictví neměl žádnou praxi kromě těch pár měsíců, kdy jsem vedl hlavní knihu pro Oliviho, ale byl jsem nepochybně jediný účetní, který nebyl pro Guida někým cizím.</p>
			<p class="MLP_text ParaOverride-1">Poprvé se o&#160;možnosti naší spolupráce jasně mluvilo, když si šel vybírat pro kancelář nábytek. Objednal s&#160;naprostou samozřejmostí do pracovny ředitele dva psací stoly. Zarděl jsem se a&#160;zeptal jsem se ho:</p>
			<p class="MLP_text ParaOverride-1">„Proč dva?“</p>
			<p class="MLP_text ParaOverride-1">Odpověděl:</p>
			<p class="MLP_text ParaOverride-1">„Ten druhý je pro tebe.“</p>
			<p class="MLP_text ParaOverride-1">Pocítil jsem k&#160;němu takovou vděčnost, že bych ho byl políbil. Když jsme vyšli z&#160;obchodu, Guido mi začal poněkud rozpačitě vysvětlovat, že zatím na tom není tak, aby mi ve svém obchodním podniku mohl nabídnout nějaké postavení. Dával mi to místo ve své kanceláři k&#160;dispozici jedině proto, abych tam mohl zajít a&#160;dělat mu společnost, kdykoli se mi zlíbí. Nechtěl mě k&#160;ničemu zavazovat a&#160;sám si taky ponechával volnou ruku. Kdyby jeho obchod začal prosperovat, nabídl by mi ve svém podniku místo v&#160;ředitelství.</p>
			<p class="MLP_text ParaOverride-1">Když mluvil o&#160;svém obchodě, jeho krásná snědá tvář zvážněla. Všechny ty podniky, do kterých se chtěl pustit, měl zřejmě promyšlené. Díval se přes mou hlavu do dálky a&#160;já uvěřil vážnosti jeho úvah do té míry, že jsem se tam začal dívat taky a&#160;viděl to co on, to znamená podniky, které mu měly vynést velké jmění. Nechtěl se pustit ani cestou, kterou šel s&#160;takovým úspěchem náš tchán, ani tou skromnou a&#160;bezpečnou stezkou, kterou se dal Olivi. To všechno byli pro něho obchodníci ze staré školy. Bylo třeba razit zcela novou cestu a&#160;Guido by byl rád, kdybych s&#160;ním spolupracoval, protože se domníval, že mě ještě ti staří nezkazili.</p>
			<p class="MLP_text ParaOverride-1">Podle mne to bylo všechno pravda. Zaznamenal jsem svůj první obchodní úspěch a&#160;zarděl jsem se radostí podruhé. Proto a&#160;z&#160;vděčnosti, že si mě tak cenil, jsem pracoval s&#160;ním a&#160;pro něho tu s&#160;větším, tu s&#160;menším úsilím dobré dva roky bez jakékoli odměny kromě slávy, že mám místo v&#160;kanceláři ředitele. Byla to dosud nepochybně nejdelší doba, co jsem se věnoval jedné a&#160;téže práci. Nemůžu-li se tím chlubit, pak jen proto, že tato moje činnost nepřinesla ani mně, ani Guidovi žádné ovoce, a&#160;obchod, jak každý ví, se dá posuzovat jen podle výsledků.</p>
			<p class="MLP_text ParaOverride-1">Moje víra, že se účastním velkého obchodního podnikání, trvala asi tak čtvrt roku, tedy po dobu, které bylo třeba k&#160;založení firmy. Pochopil jsem, že budu muset nejen vyřizovat takové věci, jako je korespondence a&#160;účetnictví, nýbrž taky dohlížet na obchodní záležitosti. Guido si ovšem uchoval i&#160;nadále nade mnou velkou převahu, tak velkou, že mě mohl dokonce přivést na mizinu, a&#160;zabránila mu v&#160;tom jedině moje štěstěna. Stačilo, aby pokývl, a&#160;už jsem k&#160;němu běžel. Vzbuzuje to můj úžas ještě teď, kdy to píšu, ačkoli jsem o&#160;tom měl kdy přemýšlet celá další léta svého života.</p>
			<p class="MLP_text ParaOverride-1">A&#160;píšu o&#160;těch dvou letech taky proto, že mi moje upnutí na Guida připadá jako jasný projev mé nemoci. Co to mělo za smysl upínat se na něho, abych se naučil obchodovat ve velkém, a&#160;pak s&#160;ním zůstat, abych ho učil obchodovat v&#160;malém? Co to mělo za smysl cítit se v&#160;takové situaci dobře jen proto, že se mi zdálo, že moje velké přátelství ke Guidovi znamená velkou lhostejnost k&#160;Adě. Kdo to všechno na mně chtěl? Copak nestačila k&#160;důkazu naší vzájemné lhostejnosti existence všech těch mrňousů, které jsme vytrvale přiváděli na svět? Ne že bych neměl Guida rád, ale kdyby to záleželo jen na mně, určitě bych si ho za přítele nevybral. Viděl jsem jeho chyby vždycky tak jasně, že mě jeho myšlení často dráždilo, pokud mě právě nedojalo nějakým projevem slabosti. Jakou dobu jsem mu obětoval svou svobodu a&#160;nechal se jím zavlékat do nejodpornějších situací jen proto, abych mu pomohl! Byl to naprosto jasný a&#160;zřetelný projev nemoci nebo dobroty, což jsou vlastnosti, které mají k&#160;sobě velice blízko.</p>
			<p class="MLP_text ParaOverride-1">Na tom nic nemění ani skutečnost, že se časem mezi námi vyvinuly velké sympatie, jak to vždycky bývá mezi slušnými lidmi, kteří se denně vídají. A&#160;moje sympatie byly opravdu velké! Když potom zemřel, cítil jsem ještě dlouho, jak mi chybí, a&#160;celý můj život mi připadal prázdný, protože jeho velkou část zabral právě on a&#160;jeho záležitosti.</p>
			<p class="MLP_text ParaOverride-1">Musím se smát, když si vzpomenu, že hned při svém prvním podniku, při nákupu nábytku, jsme jistým způsobem promeškali termín. Měli jsme ho na krku, a&#160;přitom jsme se ještě nerozhodli, kde bude naše kancelář. Celou věc zdrželo, že jsme se s&#160;Guidem rozcházeli v&#160;názorech, kde by ta kancelář měla být. U&#160;tchána a&#160;u&#160;Oliviho jsem vždycky viděl kancelář u&#160;skladu, aby bylo možno na něj dohlížet. Guido se znechuceným úšklebkem namítl:</p>
			<p class="MLP_text ParaOverride-1">„Tyhle terstské kanceláře, co smrdí sušenými treskami nebo vydělanými kůžemi!“</p>
			<p class="MLP_text ParaOverride-1">Tvrdil, že by dokázal zařídit dohled i&#160;na dálku, ale prozatím váhal. Jednoho krásného dne ho však obchodník vyzval, aby si nábytek odvezl, jinak prý ho vyhodí na ulici, a&#160;tu si Guido honem najal kancelář, poslední, která mu byla nabídnuta. Neměla sice žádný sklad nablízku, zato byla přímo v&#160;centru města. Proto jsme se nikdy na žádný sklad nezmohli.</p>
			<p class="MLP_text ParaOverride-1">Kancelář se skládala ze dvou velkých, dobře osvětlených místností a&#160;jedné místnůstky bez oken. Na dveřích této neobyvatelné místnůstky byl připíchnut lístek se stručným nápisem <span class="MLP_znak_kurziva_11b">Účtárna</span>, u&#160;zbývajících dveří byl na jedněch lístek <span class="MLP_znak_kurziva_11b">Pokladna</span> a&#160;druhé se pyšnily velice anglickým označením <span class="MLP_znak_kurziva_11b">Private</span>. Guido taky studoval obchod v&#160;Anglii a&#160;přinesl si odtud užitečné znalosti. V&#160;<span class="MLP_znak_kurziva_11b">Pokladně</span> byla nádherná železná pokladna a&#160;tradiční přepážka, jak náleží. Náš <span class="MLP_znak_kurziva_11b">Private</span> se změnil v&#160;luxusní místnost s&#160;nádhernými sametově hnědými tapetami, dvěma psacími stoly, pohovkou a&#160;několika velice pohodlnými křesly.</p>
			<p class="MLP_text ParaOverride-1">Pak nastalo obstarávání knih a&#160;různých dalších potřeb. V&#160;tom byla moje ředitelská role nesporná. Vydával jsem příkazy a&#160;věci docházely. Byl bych vlastně dal přednost tomu, aby to šlo pomaleji, ale mou povinností bylo říct, co všechno je v&#160;takové kanceláři zapotřebí. Právě tenkrát jsem myslím odhalil ten velký rozdíl, který byl mezi mnou a&#160;Guidem. Mně sloužilo všechno, co jsem věděl, k&#160;tomu, abych mluvil, kdežto jemu k&#160;tomu, aby jednal. Jakmile dosáhl toho, že věděl tolik co já a&#160;nic víc, začal kupovat. Je sice pravda, že v&#160;obchodě je často třeba se rozhodnout neudělat nic, to znamená ani nekoupit, ani neprodat, ale i&#160;to mi připadalo jako rozhodování někoho, kdo si myslí, že toho ví hodně. Já bych byl nerozhodnější v&#160;nečinnosti.</p>
			<p class="MLP_text ParaOverride-1">Postupoval jsem při tom nakupování velmi opatrně. Běžel jsem se k&#160;Olivimu podívat, jak vypadají kopírky a&#160;účetní knihy. Potom mi mladý Olivi pomohl ty knihy založit a&#160;jednou mi taky vysvětlil podvojné účetnictví. Je to všechno docela lehké, ale velice snadno se to zapomíná. Až bude třeba bilance, vysvětlí mi i&#160;to.</p>
			<p class="MLP_text ParaOverride-1">Pořád jsme ještě nevěděli, co budeme v&#160;té kanceláři dělat (dnes vím, že to tenkrát nevěděl ani sám Guido), a&#160;tak se diskutovalo o&#160;organizaci celého podniku. Vzpomínám si, že se celé dny mluvilo o&#160;tom, kam bychom měli posadit další zaměstnance, kdybychom je potřebovali. Guido navrhoval, abychom jich dali co možná nejvíc do <span class="MLP_znak_kurziva_11b">Pokladny</span>. Ale malý Luciano, prozatím náš jediný zaměstnanec, prohlásil, že v&#160;pokladně nesmějí být žádní jiní lidé kromě těch, co ji mají na starosti. Bylo to kruté, muset přijímat poučení od poslíčka. Dostal jsem nápad:</p>
			<p class="MLP_text ParaOverride-1">„Pokud si vzpomínám, v&#160;Anglii se všechno platí šekem.“</p>
			<p class="MLP_text ParaOverride-1">Řekl mi to kdysi někdo v&#160;Terstu.</p>
			<p class="MLP_text ParaOverride-1">„Správně,“ řekl Guido, „taky si na to teď vzpomínám. Divím se, že jsem na to zapomněl!“</p>
			<p class="MLP_text ParaOverride-1">A&#160;začal Lucianovi zeširoka zdlouha vysvětlovat, že teď se už nemanipuluje s&#160;tolika penězi. Místo toho obíhají od jednoho k&#160;druhému šeky na jakékoli částky. Dosáhli jsme krásného vítězství a&#160;Luciano byl umlčen.</p>
			<p class="MLP_text ParaOverride-1">Náš poslíček se toho naučil u&#160;Guida hodně. Dnes je z&#160;něho docela vážený terstský obchodník. Pořád ještě mě zdraví s&#160;určitou uctivostí, i&#160;když tlumenou úsměvem. Guido trávil vždycky část dne tím, že nejprve učil Luciana, pak mne a&#160;nakonec naši úřednici. Vzpomínám si, že se dlouhou dobu zabýval myšlenkou provozovat komisní obchod, aby neriskoval vlastní peníze. Vysvětlil mi podstatu takového obchodování, ale když viděl, že jsem to pochopil příliš rychle, začal to vysvětlovat Lucianovi, který ho dlouho poslouchal se známkami nejživějšího zájmu, až mu v&#160;bezvousé tváři svítily velké oči. Nedá se říci, že Guido svůj čas promarnil, protože Luciano jako jediný z&#160;nás dosáhl v&#160;tomto druhu obchodování úspěchu. A&#160;pak se říká, že vyhrává, kdo víc ví!</p>
			<p class="MLP_text ParaOverride-1">Mezitím přišly z&#160;Buenos Aires pesos. To už bylo vážnější! Z&#160;počátku se mi zdálo všecko snadné, jenomže terstský trh nebyl na takovou cizokrajnou měnu připraven. Museli jsme znovu požádat mladého Oliviho, aby nás poučil o&#160;způsobu, jak ty šeky zlikvidovat. Jakmile se však Olivimu zdálo, že nás dovedl do dobrého přístavu, nechal nás dělat, co umíme, a&#160;tak měl Guido několik dní kapsy nadité korunami, dokud jsme nenašli cestu do jedné banky, kde nás toho nepohodlného břemene zbavili tím, že nám vystavili šekovou knížku, kterou jsme se brzo naučili používat.</p>
			<p class="MLP_text ParaOverride-1">Guido cítil potřebu říci Olivimu, že mu usnadnil, jak se říká, první kroky:</p>
			<p class="MLP_text ParaOverride-1">„Ale ujišťuju vás, že já firmě svého přítele nebudu nikdy dělat konkurenci!“</p>
			<p class="MLP_text ParaOverride-1">Jenže ten mladík měl o&#160;obchodě jiné představy a&#160;odpověděl:</p>
			<p class="MLP_text ParaOverride-1">„Jen kdybychom měli v&#160;našem oboru co nejvíc kontrahentů, hned by bylo všecko lepší!“</p>
			<p class="MLP_text ParaOverride-1">Guido zůstal s&#160;otevřenými ústy, ale pak to jako obvykle velmi dobře pochopil a&#160;hned tu teorii přijal za svou a&#160;každému ji nabízel.</p>
			<p class="MLP_text ParaOverride-1">Přestože studoval na obchodní akademii, měl Guido velmi neurčité ponětí o&#160;„má dáti“ a&#160;„dal“. Díval se s&#160;překvapením, jak jsem založil hlavní knihu a&#160;jak jsem zapisoval výdaje. Později už byl v&#160;účetnictví tak honěný, že každý obchod, který se mu naskytl, rozebíral především z&#160;účetnického hlediska. Zdálo se mu dokonce, že znalost účetnictví dodává světu novou podobu. Ve všem viděl jen samé dlužníky a&#160;věřitele, dokonce i&#160;ve dvojici, která se prala nebo líbala.</p>
			<p class="MLP_text ParaOverride-1">Dá se říci, že se do obchodu pouštěl vyzbrojen nejvyšší opatrností. Odmítl spoustu obchodů a&#160;půl roku dokonce odmítal všechny s&#160;klidným výrazem člověka, který ví svoje:</p>
			<p class="MLP_text ParaOverride-1">„Ne!“ říkal, a&#160;to jednoslabičné slovo jako by bylo výsledkem nějakého přesného výpočtu, a&#160;to i&#160;tehdy, když šlo o&#160;zboží, které nikdy neviděl. Avšak všechno toto uvažování promarnil na to, aby zjistil, jak by se obchod a&#160;pak případný zisk nebo ztráta zachytily v&#160;účetnictví. Protože to byla poslední věc, které se naučil, zastínila všechno ostatní.</p>
			<p class="MLP_text ParaOverride-1">Mrzí mě, že musím říkat o&#160;svém ubohém příteli tolik špatného, ale musím být upřímný už proto, abych líp pochopil sám sebe. Vzpomínám si, co důmyslu vynaložil na to, aby naši malou kancelář zaplnil různými nesmysly, které nám znemožňovaly jakoukoli zdravou činnost. Abychom rozhýbali komisní prodej, rozeslali jsme jednoho dne poštou dobrých tisíc oběžníků. Guida přitom napadlo:</p>
			<p class="MLP_text ParaOverride-1">„Co známek by se ušetřilo, kdybychom před rozesláním těch oběžníků věděli, které z&#160;nich se dostanou k&#160;lidem, co jim věnují pozornost!“</p>
			<p class="MLP_text ParaOverride-1">Sama tato věta byla celkem neškodná, jenže Guido v&#160;ní našel příliš velké zalíbení, a&#160;tak začal vyhazovat zalepené oběžníky do vzduchu, aby odeslal jen ty, co padnou k&#160;zemi. Tento pokus mi připomněl něco podobného, co jsem kdysi taky dělával, ale přece jen se mi zdá, že jsem nikdy nezašel tak daleko. Samozřejmě, že jsem oběžníky, které vyřadil, nesebral ani neodeslal, protože jsem si nemohl být jist, jestli ho k&#160;tomu nevedlo skutečně nějaké vážné vnuknutí a&#160;jestli bych známky, které platil on, jen tak zbůhdarma nevyhodil.</p>
			<p class="MLP_text ParaOverride-1">Můj dobrý osud mi zabránil nechat se Guidem zničit. Ale týž dobrý osud mi taky zabránil účastnit se příliš aktivně jeho obchodů. Říkám to nahlas, protože leckdo v&#160;Terstu si myslí, že to tak nebylo: za celou dobu, co jsem byl s&#160;ním, jsem nikdy nezasáhl žádným takovým vnuknutím, jako bylo to s&#160;tím sušeným ovocem. Nikdy jsem ho do žádného obchodu nenutil a&#160;nikdy jsem mu v&#160;žádném nebránil. Já mu jen domlouval. Popoháněl jsem ho k&#160;činnosti, k&#160;obezřetnosti. Nikdy bych se však neodvážil spekulovat s&#160;jeho penězi.</p>
			<p class="MLP_text ParaOverride-1">Vedle něho se ze mne stal veliký liknavec. Snažil jsem se ho přivést na správnou cestu a&#160;možná že se mi to nepodařilo právě pro tu moji přílišnou liknavost. Ostatně kdykoli jsou spolu dva, nezáleží na nich, kdo z&#160;nich bude Don Quijote a&#160;kdo Sancho Panza. Guido uzavíral obchody a&#160;já ho jako dobrý Sancho pomaloučku sledoval ve svých knihách, jakmile jsem je řádně přezkoumal a&#160;posoudil.</p>
			<p class="MLP_text ParaOverride-1">Komisionářský obchod úplně ztroskotal, aniž nám to způsobilo nějakou škodu. Jediný, kdo nám zboží poslal, byl jeden vídeňský papírník, a&#160;část těchto kancelářských potřeb pak prodal Luciano, který se postupně dozvěděl, jakou máme provizi, a&#160;nakonec přiměl Guida, aby mu ji skoro celou přenechal. Guido mu vyhověl, protože šlo o&#160;maličkost a&#160;protože první likvidovaný obchod měl přinést štěstí. Z&#160;tohoto prvního obchodu se nám pak v&#160;pokojíčku válela po koutech spousta kancelářských potřeb, které jsme si museli ponechat a&#160;zaplatit. Bylo jich tolik, že by i&#160;daleko čilejší obchodní společnosti než naše stačily na celá léta.</p>
			<p class="MLP_text ParaOverride-1">Pár měsíců nám byla ta malá světlá kancelář ve středu města příjemným místem schůzek. Pracovalo se tam velice málo (myslím, že jsme tam uzavřeli všeho všudy dva obchody na prázdné upotřebené obaly, na něž se nám naskytla poptávka i&#160;nabídka téhož dne a&#160;jež nám vynesly malý zisk), ale o&#160;to víc se tam kamarádsky povídalo, dokonce i&#160;s&#160;tím nevinným Lucianem, který se při rozhovorech o&#160;obchodech vzrušoval, jako se ostatní chlapci jeho věku vzrušují, když slyší mluvit o&#160;ženách.</p>
			<p class="MLP_text ParaOverride-1">Tenkrát ještě bylo pro mne snadné bavit se s&#160;nimi jako nevinný s&#160;nevinnými, protože jsem měl Carlu. Připomínám si z&#160;toho období s&#160;potěšením celé dny. Večer jsem mohl doma Augustě vypravovat spoustu věcí a&#160;mohl jsem jí vykládat o&#160;tom, co se týkalo kanceláře se vším všudy, aniž bych musel něco přidávat a&#160;lhát.</p>
			<p class="MLP_text ParaOverride-1">Nedělalo mi vůbec žádnou starost, když Augusta s&#160;obavami říkávala:</p>
			<p class="MLP_text ParaOverride-1">„Ale kdy už začnete vydělávat peníze?“</p>
			<p class="MLP_text ParaOverride-1">Peníze? Na ty jsme zatím vůbec nepomysleli. Věděli jsme, že se nejdříve musíme porozhlídnout, zkoumat trhy, kraj, a&#160;dokonce i&#160;naše zázemí. Obchodní dům se nedá jen tak improvizovat. A&#160;po mých vysvětleních se uklidnila i&#160;Augusta.</p>
			<p class="MLP_text ParaOverride-1">Později přibyl do naší kanceláře velice hlučný host, několikaměsíční lovecký pes, neposedný a&#160;dotěrný. Guido ho měl velice rád a&#160;zorganizoval pro něho pravidelné zásobování mlékem a&#160;masem. Když jsem neměl co dělat ani o&#160;čem přemýšlet, díval jsem se i&#160;já s&#160;potěšením, jak poskakuje po kanceláři čtyřmi nebo pěti způsoby, které jsme si uměli vyložit a&#160;kterými byl tak milý. Přesto se mi zdálo, že s&#160;tou svou hlučností a&#160;špínou není mezi námi namístě. Přítomnost toho psa v&#160;naší kanceláři byla pro mne prvním důkazem, který mi Guido podal o&#160;tom, že se nehodí k&#160;řízení obchodní společnosti. Prokazovalo to naprostý nedostatek serióznosti. Pokusil jsem se mu vysvětlit, že ten pes nemůže našim obchodům nijak prospět, ale neměl jsem odvahu naléhat a&#160;on mi odpověděl cosi, co mě umlčelo.</p>
			<p class="MLP_text ParaOverride-1">Z&#160;toho důvodu se mi zdálo, že se musím věnovat výchově tohoto svého kolegy, a&#160;kdykoli tam Guido nebyl, uštědřil jsem mu s&#160;velkou rozkoší pár kopanců. Pes zaskučel a&#160;nejdřív se ke mně vrátil, protože si myslel, že jsem ho kopl omylem. Ale druhý kopanec mu vysvětlil, oč běží, a&#160;pak už zalezl do kouta, a&#160;dokud nepřišel do kanceláře Guido, nenastal smír. Pak jsem sice litoval, že jsem tak trápil nevinného, ale bylo pozdě. Zahrnoval jsem psa laskáním, ale on mi už nedůvěřoval a&#160;v&#160;Guidově přítomnosti mi jasně dával najevo svoje nepřátelství.</p>
			<p class="MLP_text ParaOverride-1">„Zvláštní,“ říkal Guido. „Ještě štěstí, že tě znám, protože jinak bych ti nedůvěřoval. Psi se obvykle ve svém nepřátelství nemýlí.“</p>
			<p class="MLP_text ParaOverride-1">Abych Guidovo podezření rozptýlil, málem jsem mu pověděl, jak jsem k&#160;nepřátelství toho psa přišel.</p>
			<p class="MLP_text ParaOverride-1">Brzy jsem se s&#160;Guidem poškorpil kvůli něčemu, na čem mi opravdu nemuselo tolik záležet. Protože se s&#160;takovou náruživostí zabýval účetnictvím, vzal si do hlavy, že svoje rodinné výdaje zaúčtuje na konto všeobecných výdajů. Poradil jsem se o&#160;tom s&#160;Olivim a&#160;pak jsem se proti tomu postavil a&#160;hájil zájmy starého <span class="MLP_znak_kurziva_11b">Cadaveze</span>. Nebylo opravdu možné zanášet na toto konto všechna Guidova a&#160;Adina vydání včetně toho, co pak stála dvojčata, která se jim narodila. Tyto výdaje se týkaly Guida osobně, a&#160;ne firmy. Abych ho odškodnil, navrhl jsem, abychom napsali do Buenos Aires a&#160;požádali o&#160;souhlas vyplácet Guidovi plat. Otec to odmítl a&#160;poukázal na to, že Guido už pobírá pětasedmdesát procent výnosu, kdežto on jen zbytek. Mně ta odpověď připadala správná, ale Guido začal psát otci dlouhé dopisy, aby s&#160;ním otázku probral, jak říkal, z&#160;vyššího hlediska. Buenos Aires bylo příliš daleko a&#160;ta korespondence trvala celý čas, co trvala naše obchodní společnost. Ale já svou věc vyhrál! Účet všeobecných vydání zůstal čistý a&#160;nebyl zaneřáděn Guidovými soukromými výdaji, takže při zhroucení naší společnosti byl ohrožen celý kapitál, skutečně celý, bez jakýchkoli srážek.</p>
			<p class="MLP_text ParaOverride-1">Pátým členem naší kanceláře (když počítám i&#160;Arga) byla Carmen. Byl jsem při tom, když byla přijímána. Přišel jsem do kanceláře od Carly a&#160;cítil jsem se velmi vyrovnaný, tak vyrovnaný jako kníže Talleyrand v&#160;osm ráno. V&#160;temné chodbě jsem spatřil jakousi slečnu a&#160;Luciano mi řekl, že ta slečna chce mluvit s&#160;Guidem osobně. Měl jsem nějakou práci a&#160;požádal jsem ji, aby tam počkala. Chvíli nato vešel do naší kanceláře Guido, ale zřejmě ji neviděl a&#160;Luciano mu přinesl její navštívenku. Guido si ji přečetl, suše řekl:</p>
			<p class="MLP_text ParaOverride-1">„Ne,“ a&#160;sundal si sako, protože bylo horko. Ale hned nato zaváhal:</p>
			<p class="MLP_text ParaOverride-1">„Musím s&#160;ní promluvit už kvůli tomu, kdo ji doporučuje.“</p>
			<p class="MLP_text ParaOverride-1">Pozval ji dál a&#160;já jsem se na ni podíval, teprve když se Guido skokem vrhl k&#160;saku, aby si ho oblekl, a&#160;když už se otočil k&#160;té dívce s&#160;krásnou snědou a&#160;ruměnou tváří a&#160;jiskřivýma očima.</p>
			<p class="MLP_text ParaOverride-1">Jsem si jist, že jsem viděl dívky zrovna tak krásné jako Carmen, ale jejich krása nebyla tak útočná, to znamená tak zřejmá na první pohled. Ženy obvykle utváří naše vlastní touha, ale tahle neměla této první fáze zapotřebí. Když jsem se na ni podíval, musel jsem se usmát, ba dokonce zasmát. Připadala mi jako továrník, který běhá po světě a&#160;vychvaluje své výrobky. Přišla, protože se ucházela o&#160;zaměstnání, ale já jsem měl sto chutí se do vyjednávání zaplést a&#160;zeptat se jí: „Jaké zaměstnání? V&#160;posteli?“</p>
			<p class="MLP_text ParaOverride-1">Všiml jsem si, že není nalíčená, ale barvy jejího obličeje byly tak přesné, blankyt byl tak nevinný a&#160;červeň tak podobná červeni zralého plodu, že umělost by zde dokonalost pouze předstírala. Z&#160;jejích velkých tmavých očí se odráželo tolik světla, že každé jejich hnutí dostávalo velký význam.</p>
			<p class="MLP_text ParaOverride-1">Guido ji vyzval, aby se posadila, a&#160;ona se skromně dívala na špičku svého slunečníku&#160;– nebo ještě pravděpodobněji na svůj lakový střevíček. Když na ni Guido promluvil a&#160;ona prudce zvedla oči a&#160;obrátila k&#160;němu svoji tvář, obojí tak zářivé, chudáka mého šéfa to úplně vyvedlo z&#160;míry. Byla oblečena skromně, ale to jí nebylo nic platné, protože na ní všechna skromnost mizela. Jen střevíčky byly přepychové a&#160;trochu připomínaly běloskvoucí papír, který dával svým modelům pod nohy Velázquez. I&#160;Velázquez by byl Carmen postavil na lakovou čerň, aby ji odrazil od okolního prostředí.</p>
			<p class="MLP_text ParaOverride-1">Ve své vyrovnané náladě jsem je začal zvědavě poslouchat. Guido se jí ptal, jestli ovládá těsnopis. Přiznala se, že vůbec ne, dodala však, že má velkou zkušenost v&#160;psaní podle diktátu. Zvláštní! Ta vysoká, štíhlá a&#160;harmonická bytost mluvila chraptivým hlasem. Nedokázal jsem zatajit své překvapení.</p>
			<p class="MLP_text ParaOverride-1">„Jste nachlazená?“ zeptal jsem se.</p>
			<p class="MLP_text ParaOverride-1">„Nejsem,“ odpověděla mi. „Proč se ptáte?“ A&#160;byla tak překvapená, že pohled, který ke mně obrátila, byl ještě pronikavější. Nevěděla, že má tak nelibozvučný hlas, a&#160;já jsem z&#160;toho usuzoval, že ani její ouško nebude tak dokonalé, jak vypadalo. Guido se jí zeptal, jestli umí anglicky, francouzsky nebo německy. Ponechal jí velký výběr, protože jsme zatím nevěděli, jaký jazyk budeme potřebovat. Carmen odpověděla, že umí trochu německy, ale jen velice málo.</p>
			<p class="MLP_text ParaOverride-1">Guido nikdy o&#160;ničem nerozhodl bez řečí:</p>
			<p class="MLP_text ParaOverride-1">„Němčinu nepotřebujeme, protože německy umím velice dobře sám.“</p>
			<p class="MLP_text ParaOverride-1">Slečna čekala na rozhodující slovo, ačkoli mně se zdálo, že už padlo, a&#160;aby je uspíšila, vykládala, že v&#160;novém zaměstnání hledá taky možnost získat praxi, a&#160;proto by se spokojila s&#160;docela skromným platem.</p>
			<p class="MLP_text ParaOverride-1">Jedním z&#160;prvních účinků ženské krásy na muže je, že ho zbaví skrblictví. Guido pokrčil rameny, aby naznačil, že mu na tak bezvýznamných věcech nesejde, stanovil jí plat, který ona vděčně přijala, a&#160;velmi vážně jí doporučil, aby studovala těsnopis. Toto doporučení pronesl jen kvůli mně, protože přede mnou tvrdil, že první zaměstnanec, kterého přijme, bude dokonalý stenograf.</p>
			<p class="MLP_text ParaOverride-1">Hned ten večer jsem vyprávěl o&#160;své nové kolegyni ženě. Bylo jí to hrozně proti mysli. Aniž jsem jí co řekl, hned ji napadlo, že ji Guido přijal jen proto, aby si z&#160;ní udělal milenku. Mluvil jsem s&#160;ní o&#160;tom, a&#160;přestože jsem připustil, že se Guido choval tak trochu jako zamilovaný, ujistil jsem ji, že se z&#160;toho úderu blesku dokáže vzpamatovat beze všech následků. Carmen vypadá celkem jako hodné děvče.</p>
			<p class="MLP_text ParaOverride-1">Několik dní nato nás&#160;– nevím, jestli náhodou&#160;– v&#160;kanceláři navštívila Ada. Guido tam ještě nebyl, a&#160;tak zůstala chvilku se mnou, jen co se zeptala, kdy přijde. Potom vešla váhavým krokem do sousedního pokoje, kde byla v&#160;té chvíli Carmen s&#160;Lucianem. Carmen se cvičila v&#160;psaní na stroji a&#160;byla zcela pohroužena do hledání jednotlivých písmen. Zvedla ty své krásné oči, aby se podívala na Adu, která na ni zírala. Jak byly ty dvě ženy odlišné! Trochu se podobaly, ale Carmen vypadala jako Adina karikatura. Napadlo mě, že jedna, třebaže je v&#160;dražších šatech, je skutečně stvořena stát se manželkou nebo matkou, kdežto té druhé bez ohledu na to, že má v&#160;té chvíli na sobě skromný pracovní plášť, aby si u&#160;stroje neušpinila šaty, připadá úloha milenky. Nevím, jestli jsou na světě učenci, kteří by dokázali vysvětlit, proč bylo v&#160;překrásných Adiných očích méně záře než v&#160;Carmeniných a&#160;proč byly pouhým orgánem, kterým člověk vidí věci a&#160;lidi, a&#160;ne orgánem, který ochromuje. A&#160;tak Carmen jejich pohrdavý, ale i&#160;zvědavý pohled velmi dobře snesla. Možná že v&#160;něm bylo i&#160;trochu závisti. Nebo jsem ji tam vkládal já?</p>
			<p class="MLP_text ParaOverride-1">To bylo naposled, co jsem viděl Adu ještě krásnou, takovou, jaká byla, když mě odmítla. Pak přišlo nešťastné těhotenství a&#160;dvojčata, která musel přivést na svět chirurgický zákrok. Hned nato ji zachvátila ta zlá nemoc, která ji připravila o&#160;všechnu krásu. Proto se na její návštěvu pamatuju tak dobře. Kromě toho se na ni pamatuju taky proto, že v&#160;té chvíli patřila všechna má náklonnost její mírné a&#160;skromné kráse, poražené tou tak odlišnou krásou Carmeninou. Já Carmen rozhodně neměl v&#160;lásce, viděl jsem na ní jen ty velkolepé oči, ty skvělé barvy, ten chraptivý hlas a&#160;konečně&#160;– a&#160;za to ona nemohla&#160;– ten způsob, jakým se k&#160;nám dostala. Naopak jsem právě v&#160;tu chvíli měl rád Adu, a&#160;je to velice divné mít rád ženu, po které člověk tak horoucně toužil, kterou nezískal a&#160;na které mu už vůbec nezáleží. Celkem vzato dospíváme k&#160;témuž stavu, který by byl nastal, kdyby byla našemu přání vyhověla, a&#160;je s&#160;podivem, když člověk znovu konstatuje, jak pramalý význam mají jisté věci, pro něž žijeme!</p>
			<p class="MLP_text ParaOverride-1">Chtěl jsem tu bolest zkrátit a&#160;zavedl jsem ji do naší kanceláře. Hned nato vešel Guido a&#160;při pohledu na ženu se velice začervenal. Ada mu uvedla docela pravděpodobný důvod, proč přišla, potom se ho však znenadání a&#160;jakoby na rozloučenou zeptala:</p>
			<p class="MLP_text ParaOverride-1">„Vy jste přijali novou úřednici?“</p>
			<p class="MLP_text ParaOverride-1">„Ano,“ řekl Guido, a&#160;aby skryl svůj zmatek, neuměl nic lepšího než změnit téma a&#160;zeptat se, jestli ho někdo nehledal. Když ode mne dostal zápornou odpověď, zatvářil se mrzutě, jako kdyby čekal nějakou důležitou návštěvu, ačkoli jsem věděl, že jsme právě nikoho nečekali, a&#160;teprve potom řekl Adě s&#160;lhostejným výrazem, na který se konečně zmohl:</p>
			<p class="MLP_text ParaOverride-1">„Potřebovali jsme stenografa.“</p>
			<p class="MLP_text ParaOverride-1">Náramně jsem se bavil, když jsem slyšel, jak popletl dokonce i&#160;pohlaví osoby, kterou potřeboval.</p>
			<p class="MLP_text ParaOverride-1">Carmenin příchod vnesl do naší kanceláře veliké oživení. Nemám na mysli oživení, které pramenilo z&#160;jejích očí, z&#160;půvabu její postavy a&#160;z&#160;barev její tváře; mám na mysli skutečné obchody. Přítomnost té dívky Guida popoháněla do práce. Chtěl především mně i&#160;všem ostatním ukázat, jak je nová úřednice nutná, a&#160;každý den vymýšlel nové práce, kterých se účastnil i&#160;on. Kromě toho byla tato činnost dlouhou dobu prostředkem, jak se jí účinněji dvořit. Byl v&#160;tom opravdu nesmírně účinlivý. Musel ji učit, jak mají vypadat dopisy, které jí diktoval, a&#160;opravoval jí u&#160;mnoha, mnoha slov pravopis. A&#160;vždycky laskavě. Žádná vděčnost z&#160;její strany nemohla být dost velká.</p>
			<p class="MLP_text ParaOverride-1">Jen málo podniků, které si v&#160;té zamilovanosti vymyslel, přineslo nějaké ovoce. Jednou pracoval dlouho na obchodě s&#160;jakýmsi zbožím, které bylo, jak se ukázalo, zakázané. Jindy jsme se zase octli tváří v&#160;tvář muži, jehož obličej byl stažen bolestí, jako bychom mu nevědomky šlápli na kuří oko. Chtěl vědět, jak jsme se k&#160;tomu zboží dostali, a&#160;předpokládal, že jsme reprezentanty mocných zahraničních konkurentů. Nejdřív byl z&#160;toho zničený a&#160;bál se nejhoršího. Když však zjistil naši naivitu, vysmál se nám do tváře a&#160;ubezpečil nás, že nic nepořídíme. Nakonec se ukázalo, že měl pravdu, ale trvalo dost dlouho, než jsme se s&#160;tím odsudkem smířili, a&#160;Carmen napsala spousty dopisů. Zjistili jsme, že zboží je nedosažitelné, protože je obehnané zákopy. Já se o&#160;tom Augustě nezmínil, ale ona o&#160;tom se mnou mluvila, protože Guido o&#160;tom mluvil s&#160;Adou, aby jí ukázal, kolik má náš stenograf práce. Ale i&#160;tak byl ten neuskutečněný obchod pro Guida velice důležitý. Mluvil o&#160;něm den co den. Byl přesvědčen, že nikde jinde by se něco podobného nemohlo stát. Prostředí obchodu je hotová mizerie a&#160;každého podnikavého obchodníka v&#160;něm hned zardousí. To platilo i&#160;o&#160;něm.</p>
			<p class="MLP_text ParaOverride-1">V&#160;té ztřeštěné a&#160;zmatené řadě obchodů, jež tehdy prošly našima rukama, byl i&#160;jeden, který nám je spálil. Ani jsme o&#160;něj neusilovali, přepadl nás sám. Zapletl nás do něho jeden Dalmatinec, jistý Tacich, jehož otec kdysi pracoval v&#160;Argentině s&#160;Guidovým otcem. Nejdřív nás navštívil jen proto, že potřeboval jakési reference, které jsme mu taky sehnali.</p>
			<p class="MLP_text ParaOverride-1">Tacich byl velmi krásný mladý muž, dokonce až příliš krásný. Byl vysoký, statný, měl olivovou tvář a&#160;v&#160;ní tmavě modré oči, dlouhé obočí a&#160;krátké husté kníry, které hrály do zlatova. Krátce a&#160;dobře, vyznačoval se takovým rafinovaným barevným souladem, že se mi zdálo, jako by byl přímo stvořený pro Carmen. Zdálo se to zřejmě i&#160;jemu, a&#160;tak k&#160;nám chodil každý den. Hovory v&#160;naší kanceláři trvaly celé hodiny, ale nikdy nebyly nudné. Oba muži bojovali o&#160;ženu a&#160;jako všichni zamilovaní stavěli na odiv své nejlepší vlastnosti. Guida trochu zarazilo, když za ním ten Dalmatinec přišel dokonce i&#160;domů, a&#160;tak poznal Adu, ale v&#160;Carmeniných očích už Guidovi nemohlo nic uškodit; já, který jsem ty oči znal tak dobře, jsem to poznal hned, kdežto Tacich to zjistil mnohem později, a&#160;aby měl častěji záminku ji vídat, koupil několik vagonů mýdla raději od nás než od výrobce, i&#160;když za ně zaplatil o&#160;několik procent víc. Kromě toho nás, a&#160;zase jen z&#160;lásky, zapletl do toho katastrofálního obchodu.</p>
			<p class="MLP_text ParaOverride-1">Tacichův otec si všiml, že v&#160;jistých obdobích cena síranu měďnatého pravidelně stoupá a&#160;v&#160;jiných klesá. Rozhodl se tedy, že ho v&#160;Anglii v&#160;příznivé chvíli koupí na spekulaci nějakých šedesát tun. Dlouho jsme o&#160;tom obchodě mluvili, a&#160;dokonce jsme jej i&#160;připravovali tím, že jsme navázali spojení s&#160;anglickým obchodním domem. Potom otec synovi zatelegrafoval, že podle jeho zdání nadešla vhodná chvíle, a&#160;udal i&#160;cenu, za niž je ochoten obchod uzavřít. Tacich ve své zamilovanosti přiběhl k&#160;nám a&#160;za odměnu Carmenina krásného, hlubokého a&#160;něžného pohledu nám celou tu transakci přenechal. Chudák Dalmatinec ten pohled vděčně přijal, aniž tušil, že to byl projev lásky ke Guidovi.</p>
			<p class="MLP_text ParaOverride-1">Vzpomínám si, s&#160;jakým klidem a&#160;jistotou se Guido do toho obchodu pustil. Vypadal totiž skutečně naprosto snadný, protože si mohl dát zboží poslat z&#160;Anglie přímo do našeho přístavu, kde se dalo bez překládání postoupit našemu zákazníkovi. Přesně stanovil zisk, který na tom chtěl mít, a&#160;s&#160;mou pomocí určil i&#160;limit zisku pro našeho anglického partnera. Pak jsme s&#160;pomocí slovníku spolu sestavili anglický telegram. Když byl odeslán, mnul si Guido ruce a&#160;začal počítat, kolik korun mu skápne do pokladny jako odměna za tu lehkou a&#160;krátkou práci. Aby si zajistil přízeň bohů, považoval za spravedlivé slíbit malou provizi nejdřív mně a&#160;pak s&#160;jistou zlomyslností i&#160;Carmen, která na obchodě spolupracovala svýma očima. Oba dva jsme to chtěli odmítnout, ale on nás prosil, abychom alespoň dělali, že to přijímáme. Bál se ostatně, že to zakřikneme, a&#160;já jsem ho rychle potěšil, abych ho uklidnil. Věděl jsem s&#160;matematickou jistotou, že se ode mne může nadát jen přání všeho nejlepšího, ale chápal jsem, že o&#160;tom může pochybovat. Na tomto světě, pokud k&#160;sobě necítíme nenávist, se máme všichni rádi, ale vřelými přáními provázíme pouze obchody, na nichž se podílíme.</p>
			<p class="MLP_text ParaOverride-1">Obchod byl probrán ze všech stran, ba vzpomínám si, že Guido dokonce počítal, že by ze zisku mohl svou rodinu i&#160;kancelář, to jest své dvě rodiny, jak často říkal, nebo své dvě kanceláře, jak říkal jindy, když se dlouho otravoval doma, vydržovat řadu měsíců. Ten obchod byl promyšlený až příliš, a&#160;nezdařil se asi právě proto. Z&#160;Londýna jsme dostali krátký telegram: <span class="MLP_znak_kurziva_11b">Zaznamenáno</span>, a&#160;navíc tam byla udána cena, jaká se ten den za modrou skalici platila, daleko vyšší než ta, kterou nám dával náš zákazník. Sbohem, obchode! Když se o&#160;tom Tacich dozvěděl, brzy nato Terst opustil.</p>
			<p class="MLP_text ParaOverride-1">V&#160;té době jsem asi na měsíc do kanceláře přestal chodit, a&#160;tak dopis, který firmě došel a&#160;vypadal neškodně, ale který měl mít pro Guida vážné důsledky, mýma rukama neprošel. Tím dopisem nám anglická firma potvrzovala svůj telegram a&#160;končila zprávou, že náš příkaz vzala na vědomí jako platný, nebude-li odvolán. Guido na nějaké odvolání vůbec nepomyslel a&#160;já, když jsem se do kanceláře vrátil, jsem už na tu záležitost ani nevzpomněl. A&#160;tak za několik měsíců potom jednoho večera přišel Guido za mnou domů s&#160;telegramem, jemuž nerozuměl a&#160;o&#160;němž se domníval, že nám byl doručen omylem, přestože na něm byla jasně naše telegrafická adresa, kterou jsem dal řádně zapsat, jakmile jsme se v&#160;naší kanceláři usadili. Telegram obsahoval pouze tři slova: <span class="MLP_znak_kurziva_11b">60 tons settled</span>. Hned jsem to pochopil, nebylo to ostatně těžké, protože ten obchod s&#160;modrou skalicí byl jediný velký obchod, který jsme uzavřeli. Řekl jsem mu: z&#160;toho telegramu je jasné, že ceny, kterou jsme určili pro provedení našeho příkazu, bylo dosaženo a&#160;že tedy jsme šťastnými majiteli šedesáti tun modré skalice.</p>
			<p class="MLP_text ParaOverride-1">Guido se ohradil:</p>
			<p class="MLP_text ParaOverride-1">„Cožpak je myslitelné, abych přijal provedení svého příkazu s&#160;takovým zpožděním?“</p>
			<p class="MLP_text ParaOverride-1">Hned jsem si pomyslel, že by měl být v&#160;naší kanceláři dopis potvrzující první telegram, ačkoli si Guido nevzpomíná, že by jej byl dostal. Znepokojil se a&#160;navrhl, abychom rychle zašli do kanceláře a&#160;podívali se, jestli tam není. Rád jsem s&#160;tím souhlasil, protože mi bylo nepříjemné mluvit o&#160;tom před Augustou, nevěděla totiž, že jsem se v&#160;kanceláři měsíc neukázal.</p>
			<p class="MLP_text ParaOverride-1">Běželi jsme do kanceláře. Guido, když viděl, do čeho jej ten první velký obchod žene, byl tak rozmrzelý, že by byl běžel až do Londýna, jen aby se ho zbavil. Otevřeli jsme kancelář; tam jsme se ve tmě po hmatu dostali do naší místnosti a&#160;zažehli plynovou lampu. Pak už jsme dopis rychle našli a&#160;zněl, jak jsem předpokládal; podával zprávu, že náš příkaz, platný do odvolání, byl proveden.</p>
			<p class="MLP_text ParaOverride-1">Guido se na dopis díval a&#160;vraštil čelo, nevím, jestli nelibostí nebo úsilím zničit pohledem, co těmi prostými slovy oznamoval.</p>
			<p class="MLP_text ParaOverride-1">„Když si pomyslím,“ poznamenal, „že by bylo stačilo napsat dvě slova a&#160;mohl jsem být této škody ušetřen!“</p>
			<p class="MLP_text ParaOverride-1">Tato výčitka jistě nemířila na mne, protože já jsem v&#160;kanceláři tehdy nebyl, i&#160;když jsem dokázal dopis rychle najít, ač jsem jej předtím nikdy neviděl. Ale abych všechny výčitky odmítl jednou provždycky, obrátil jsem se na něj a&#160;řekl jsem mu rozhodně:</p>
			<p class="MLP_text ParaOverride-1">„Za mé nepřítomnosti jsi měl přece všechny dopisy pořádně číst!“</p>
			<p class="MLP_text ParaOverride-1">Guidovo čelo se vyjasnilo. Pokrčil rameny a&#160;zašeptal:</p>
			<p class="MLP_text ParaOverride-1">„Třeba ještě tenhle obchod skončí šťastně.“</p>
			<p class="MLP_text ParaOverride-1">Brzy nato se se mnou rozloučil a&#160;já se vrátil domů.</p>
			<p class="MLP_text ParaOverride-1">Ale Tacich měl pravdu: v&#160;jistých obdobích modrá skalice klesala níž a&#160;níž, každý den hlouběji, a&#160;my, vzhledem k&#160;tomu, že náš příkaz byl proveden, a&#160;vzhledem k&#160;tomu, že jsme okamžitě nebyli s&#160;to ono zboží prodat za tu cenu dál, my jsme měli možnost celý ten fenomén studovat. Naše ztráta rostla. První den se mě ptal Guido na radu. Byl by mohl prodat se ztrátou, která byla ve srovnání s&#160;tou, již měl utrpět později, malá. Nechtěl jsem mu dávat rady, ale neopomenul jsem mu připomenout Tacichovo přesvědčení, že to klesání ceny bude pokračovat dalších pět měsíců. Guido se smál.</p>
			<p class="MLP_text ParaOverride-1">„To by mi ještě chybělo, abych si nechal řídit své obchody nějakým venkovanem!“</p>
			<p class="MLP_text ParaOverride-1">Vzpomínám si, že jsem se ho přece jen snažil poopravit a&#160;říct mu, že ten venkovan strávil mnoho let svého života v&#160;malém dalmatském městečku a&#160;všímal si tam modré skalice. Nemůžu proto mít žádné výčitky svědomí, pokud jde o&#160;ztrátu, kterou v&#160;tom obchodě Guido utrpěl. Kdyby mě byl poslouchal, byl by jí býval ušetřen.</p>
			<p class="MLP_text ParaOverride-1">Později jsme mluvili o&#160;modré skalici s&#160;jedním agentem, malým človíčkem, tlustým, živým a&#160;opatrným, a&#160;ten nás za tento nákup pokáral. Nezdálo se však, že sdílí mínění Tacichovo. Podle něho&#160;– byl totiž sám obchodníkem&#160;– cena modré skalice přece kolísá podle ceny kovu. Guido po tomto setkání získal určitou jistotu. Poprosil agenta, aby ho o&#160;všech pohybech ceny zpravoval; že počká, protože chce prodat nejen beze ztráty, ale s&#160;malým ziskem. Agent se pousmál a&#160;pak během rozmluvy řekl větu, kterou jsem si poznamenal, protože se mi zdála velice pravdivá:</p>
			<p class="MLP_text ParaOverride-1">„Je s&#160;podivem, jak málo lidí se na tomto světě dokáže smířit se ztrátami malými; velké mají okamžitě za následek velkou rezignaci.“</p>
			<p class="MLP_text ParaOverride-1">Guido si z&#160;toho nic nedělal. Obdivoval jsem ho i&#160;proto, že agentovi neřekl, jakým způsobem jsme k&#160;nákupu došli. Řekl jsem mu to a&#160;on se tím trochu pyšnil. Odpověděl mi, že se obával, aby nás a&#160;náš obchod tím, že by vypravoval historii nákupu, nediskreditoval.</p>
			<p class="MLP_text ParaOverride-1">Pak jsme po dlouhou dobu víc o&#160;modré skalici nemluvili, až do doby, kdy přišel z&#160;Londýna dopis s&#160;výzvou, abychom zaplatili a&#160;dali směrnice, pokud jde o&#160;dopravu. Přijmout a&#160;uskladnit šedesát tun! Guidovi se začala točit hlava. Propočítávali jsme, kolik by nás to stálo, kdybychom měli tolik zboží několik měsíců skladovat. Obrovská částka! Nic jsem neřekl, ale zprostředkovatel, který by už rád viděl zboží v&#160;Terstu, protože teprve potom je měl dříve nebo později prodat, Guida upozornil, že ta částka, jež se mu zdá obrovská, nedělá tolik, když se vyjádří v&#160;„procentech“ hodnoty zboží.</p>
			<p class="MLP_text ParaOverride-1">Guido se dal do smíchu, protože se mu zdála ta poznámka divná:</p>
			<p class="MLP_text ParaOverride-1">„Nemám peníze na sto kilo modré skalice, a&#160;mám jí bohužel šedesát tun!“</p>
			<p class="MLP_text ParaOverride-1">Nakonec by se byl nechal agentovou kalkulací přesvědčit, byla zřejmě správná vzhledem k&#160;tomu, že při malém pohybu ceny skalice by byly výdaje na úroky kryty, ale zarazila ho v&#160;té chvíli jedna jeho takzvaná inspirace. Když dostal Guido nějaký vlastní obchodní nápad, přímo o&#160;něm blouznil a&#160;jeho mysl nebyla pak žádných jiných úvah schopna. Jeho idea byla tato: zboží mu bylo dodáno franco Terst od lidí, kteří měli zaplatit jeho dopravu z&#160;Anglie. Kdyby se teď zboží postoupilo těm, kteří je prodali, a&#160;ti by tím ušetřili výdaje za onu dopravu, mohl by on využít ceny o&#160;hodně výhodněji, než jaká mu byla nabízena v&#160;Terstu. Ono to tak docela nebylo, ale abychom ho potěšili, nikdo z&#160;nás se o&#160;tom nepřel. Teď, když byla záležitost vyřízena, rozestřel se mu po tváři trochu trpký úsměv, jaký se zdá pro pesimistu typický, a&#160;řekl:</p>
			<p class="MLP_text ParaOverride-1">„Už o&#160;tom nemluvme. Bylo to trochu drahé ponaučení, budeme ho teď muset umět využít.“</p>
			<p class="MLP_text ParaOverride-1">Ale zatím se o&#160;tom ještě mluvilo. Už nikdy neměl při odmítání obchodů tu svou krásnou jistotu, a&#160;když jsem mu na konci roku ukázal, kolik peněz jsme ztratili, zašeptal:</p>
			<p class="MLP_text ParaOverride-1">„Ta zatracená modrá skalice, to bylo moje neštěstí. Pořád ještě cítím, že se z&#160;té ztráty musím sebrat!“</p>
			<p class="MLP_text ParaOverride-1">Moji nepřítomnost v&#160;kanceláři způsobilo to, že mě opustila Carla. Nemohl jsem se už na Carmeninu a&#160;Guidovy lásku dívat. Hleděli na sebe, usmívali se na sebe&#160;– v&#160;mé přítomnosti. S&#160;opovržením jsem odtud odešel. Rozhodl jsem se jednoho večera ve chvíli, kdy jsem zavíral kancelář, a&#160;nikomu jsem nic neřekl. Čekal jsem, že se mě Guido zeptá na důvod, proč jsem ho opustil, a&#160;chystal jsem se povědět mu svoje. Mohl jsem na něho být hodně přísný vzhledem k&#160;tomu, že on neměl o&#160;mých vycházkách do parku ani tušení.</p>
			<p class="MLP_text ParaOverride-1">Byla ve mně jakási žárlivost, protože Carmen mi připadala jako Guidova Carla, ale mírnější a&#160;pokornější. Právě tak jako se svou první ženou byl i&#160;se svou druhou ženou šťastnější než já. Ale možná&#160;– a&#160;to byl pro mne důvod k&#160;další výčitce na jeho adresu&#160;– že za takové štěstí vděčil taky oněm svým vlastnostem, které jsem mu záviděl a&#160;které jsem vždycky považoval za méněcenné: jak to bylo s&#160;jeho jistotou ve hře na houslích, zrovna tak to bylo s&#160;jeho nenuceností v&#160;životě. Od této chvíle jsem věděl s&#160;jistotou, že jsem Carlu obětoval Augustě. Když jsem se v&#160;duchu vracel k&#160;těm dvěma letům štěstí, jež mi Carla poskytla, bylo pro mne těžké porozumět, jak mě mohla takovou dobu snášet&#160;– vzhledem k&#160;tomu, jak byla uzpůsobena, jak teď vím. Což jsem ji svou láskou k&#160;Augustě denně neurážel? Naproti tomu o&#160;Guidovi jsem s&#160;jistotou věděl, že se dokáže těšit z&#160;Carmen, aniž si vůbec na Adu vzpomene. Pro jeho nenucenou duši nebyly dvě ženy moc. Když jsem se s&#160;ním srovnával, zdálo se mi, že jsem přímo nevinný. Oženil jsem se s&#160;Augustou, aniž jsem ji miloval, ale&#160;– jakkoli mi dnes na Adě vůbec nezáleží&#160;– vzpomněl jsem si na lásku, kterou ve mně vzbuzovala, a&#160;právě proto se mi zdálo, že bych byl na jeho místě ještě jemnější, než jsem teď já.</p>
			<p class="MLP_text ParaOverride-1">Ale Guido za mnou nepřišel. Sám jsem se vrátil do té kanceláře, abych hledal úlevu ve velké nudě. On se choval ve shodě s&#160;ujednáními naší smlouvy a&#160;podle ní jsem nebyl k&#160;žádné pravidelné činnosti při jeho obchodech zavázán, a&#160;když se se mnou v&#160;domě nebo jinde srazil, projevoval mi velké přátelství jako obvykle, za což jsem mu byl vždycky vděčný, a&#160;nezdálo se mi, že by si vzpomínal, že jsem místo u&#160;onoho stolu, který pro mne koupil, nechával prázdné. Mezi námi dvěma nestálo nic než moje rozpaky. Když jsem se vrátil na své místo, přijal mě, jako kdybych byl v&#160;jeho kanceláři nepřítomen jen jeden den, vřele projevil radost, že je opět v&#160;mé společnosti, a&#160;když slyšel o&#160;mém záměru ujmout se znovu své práce, zvolal:</p>
			<p class="MLP_text ParaOverride-1">„Přece jen jsem dobře udělal, že jsem nikomu nedovolil, aby se dotkl tvých knih!“</p>
			<p class="MLP_text ParaOverride-1">Vskutku jsem našel i&#160;hlavní knihu, i&#160;denní knihu na místě, kde jsem je zanechal.</p>
			<p class="MLP_text ParaOverride-1">Luciano mi řekl:</p>
			<p class="MLP_text ParaOverride-1">„Doufáme, že teď, když jste tu, se zas rozhýbeme. Myslím, že pan Guido kvůli několika obchodům, o&#160;které se pokoušel, a&#160;nevydařily se mu, ztratil odvahu. Nic mu o&#160;tom, co vám povídám, neříkejte, ale hleďte ho pokud možno povzbudit.“</p>
			<p class="MLP_text ParaOverride-1">Opravdu jsem si všiml, že se v&#160;kanceláři pracovalo velice málo, a&#160;dokud nás nepřivedla k&#160;větší živosti ta náhlá ztráta s&#160;modrou skalicí, byl tam život skutečně idylický. Hned jsem z&#160;toho usoudil, že Guido už necítí naléhavou potřebu pracovat, aby bral Carmen do své ředitelny, a&#160;stejně rychle jsem vycítil, že období, kdy se jí dvořil, je pryč a&#160;že se už stala jeho milenkou.</p>
			<p class="MLP_text ParaOverride-1">Carmenino přivítání pro mne bylo překvapením, protože najednou cítila potřebu připomenout mi jednu věc, na kterou jsem úplně zapomněl. Zřejmě jsem tenkrát, než jsem do té kanceláře přestal chodit a&#160;celé dny jsem běhal za tolika ženami, protože jsem nemohl jít za tou svou, zaútočil i&#160;na Carmen. Mluvila se mnou s&#160;velikou vážností a&#160;s&#160;jistými rozpaky: byla ráda, že mě zase vidí, poněvadž se domnívala, že mám Guida rád a&#160;moje rady by mu mohly být užitečné, a&#160;proto chtěla se mnou udržovat hezké, bratrské přátelství&#160;– pokud s&#160;tím budu souhlasit. Skutečně taky něco podobného řekla, když mi s&#160;velkým gestem podávala ruku. Její tvář, tak krásná, že vždycky působila mírně, vypadala velice přísně, aby bylo vidět, že vztah, který mi nabízí, je ryze bratrský.</p>
			<p class="MLP_text ParaOverride-1">Teprve tehdy jsem si vzpomněl a&#160;začervenal jsem se. Možná, že kdybych si na to byl vzpomněl dřív, nikdy bych se byl už do kanceláře nevrátil. Byla to věc tak nepatrná a&#160;zasutá mezi tolik jiných, stejně bezvýznamných, že kdyby mi ji nyní nebyla připomněla, byl bych si mohl myslet, že se nikdy nestala. Několik dní potom, co mě Carla opustila, dal jsem se do zkoumání knih. Požádal jsem Carmen, aby mi pomáhala, a&#160;pomaloučku, abych viděl na touž stránku, jsem jí položil ruku kolem pasu a&#160;tiskl jej stále víc. Carmen se mi skokem vymanila a&#160;já jsem pak kancelář opustil.</p>
			<p class="MLP_text ParaOverride-1">Byl bych se býval mohl bránit tím, že bych se pousmál, a&#160;přimět ji, aby se smála se mnou, protože ženy se tak rády smějí takovým proviněním. Mohl jsem jí říct:</p>
			<p class="MLP_text ParaOverride-1">„Pokusil jsem se o&#160;něco, co se mi nepodařilo, a&#160;je mi to líto, ale nezlobím se pro to a&#160;chci být vaším přítelem, pokud si nebudete přát něco jiného.“</p>
			<p class="MLP_text ParaOverride-1">Nebo jsem mohl odpovědět také jako člověk vážný a&#160;omluvit se jí i&#160;Guidovi:</p>
			<p class="MLP_text ParaOverride-1">„Odpusťte mi a&#160;nesuďte mě, dokud se nedozvíte, v&#160;jakém jsem byl právě stavu.“</p>
			<p class="MLP_text ParaOverride-1">Ale nic mě nenapadlo. Myslím, že jsem měl hrdlo sevřené záštím, které mi tam ztuhlo, a&#160;nemohl jsem mluvit. Všechny ty ženy, které mě odmítly, dávaly rozhodně mému životu přímo tragický nádech. Ještě nikdy jsem neprožíval období tak nešťastné. Místo odpovědi jsem dokázal jen zaskřípat zuby, což je věc, která se dá velmi těžce zakrýt. Možná že se mi nedostávalo slov taky proto, že jsem viděl, jak jsem tak naráz přišel o&#160;naději, jíž jsem se ještě kojil. Nemůžu se nepřiznat: tu ztracenou milenku, to děvče, které mi bylo tak málo nebezpečné, které mě napřed prosilo o&#160;dovolení, aby smělo žít vedle mne, a&#160;pak mě požádalo, aby se se mnou už nemuselo vídat, nemohl nahradit nikdo lépe než Carmen. Milenka, která má dva milence, je méně nebezpečná. Jistě jsem tehdy neměl své myšlenky tak ujasněné, ale cítil jsem to a&#160;teď to vím. Kdybych se byl stal Carmeniným milencem, byl bych prospěl Adě, aniž bych příliš uškodil Augustě. Obě dvě by byly bývaly podváděny mnohem méně, než kdybychom Guido i&#160;já měli každý pro sebe jinou.</p>
			<p class="MLP_text ParaOverride-1">Odpověděl jsem Carmen až za několik dní, ale ještě dnes se za to stydím. Rozrušení, jež ve mně vyvolal rozchod s&#160;Carlou, zřejmě ještě trvalo, a&#160;jen proto jsem se dostal až tak daleko. Vyčítám si to jako žádný jiný čin ve svém životě. Hrubá slova, která nám uklouznou, mrzí víc než ty nejhanebnější činy, k&#160;nimž nás strhne vášeň. Samozřejmě myslím jen ta, která nejsou činem, protože velmi dobře vím, že například Jagova slova jsou ve skutečnosti vlastně činy. Ale činů&#160;– včetně těch Jagových slov&#160;– se dopouštíme, abychom z&#160;nich měli potěšení nebo prospěch, a&#160;tak se na nich podílí celá naše bytost, i&#160;ta část, která by se pak měla stát soudcem a&#160;je následkem toho jako soudce velice blahovolná. Ale hloupý jazyk jedná pro vlastní uspokojení a&#160;pro uspokojení jisté malé části naší bytosti, která se jinak cítí poražena a&#160;uchyluje se k&#160;předstírání zápasu, i&#160;když už je zápas dávno ukončený a&#160;prohraný. Chce zraňovat nebo laskat. Pohybuje se pomocí nestvůrných metafor. A&#160;slova, jakmile jsou jednou rozžhavená, spálí toho, kdo je vyřkl.</p>
			<p class="MLP_text ParaOverride-1">Zpozoroval jsem, že Carmen už ztrácí barvy, kterým vděčila za tak rychlé přijetí do naší kanceláře. Představoval jsem si, že ji možná o&#160;ně připravilo nějaké trápení, jež podle mého soudu nemohlo být fyzické, a&#160;tak jsem je přisuzoval její lásce ke Guidovi. Ostatně my muži máme silný sklon litovat ženy, které se spustily s&#160;jiným. Nikdy nechápeme, co si od toho mohou slibovat. Ani když toho druhého máme rádi&#160;– jak tomu bylo v&#160;mém případě&#160;– nedokážeme zapomenout, jak taková milostná dobrodružství obvykle končí. Měl jsem s&#160;Carmen upřímný soucit, jaký jsem nikdy necítil s&#160;Augustou nebo Carlou. Řekl jsem jí:</p>
			<p class="MLP_text ParaOverride-1">„Protože jste byla tak milá a&#160;vyzvala mě, abych byl vaším přítelem, dovolila byste mi, abych vás na něco upozornil?“</p>
			<p class="MLP_text ParaOverride-1">Nedovolila mi to, protože jako všechny ženy v&#160;takové situaci si i&#160;ona myslela, že každé upozornění znamená útok. Zarděla se a&#160;zakoktala: „Nerozumím vám. Proč to říkáte?“ A&#160;pak najednou, aby mě umlčela: „Až budu potřebovat radu, pane Cosini, určitě se na vás obrátím.“</p>
			<p class="MLP_text ParaOverride-1">A&#160;tak mi nebylo dovoleno udělat jí kázání o&#160;morálce, a&#160;to byla pro mne škoda. Kdybych jí to kázání udělal, určitě bych dospěl k&#160;vyššímu stupni upřímnosti, třeba jen tím, že bych se ji byl znovu pokusil vzít do náruče. Neužíral bych se pro svůj marný pokus vzít na sebe prolhanou podobu mentora.</p>
			<p class="MLP_text ParaOverride-1">Guido se každý týden po několik dní v&#160;kanceláři ani neukázal, protože byl vášnivý lovec a&#160;rybář. Já naproti tomu jsem tam od svého návratu vysedával pořád, protože jsem měl moc práce s&#160;tím, abych uvedl knihy <span class="MLP_znak_kurziva_11b">à&#160;jour</span><span class="CharOverride-1"><span id="footnote-006-backlink"><a class="_idFootnoteLink _idGenColorInherit" href="../Text/vedomi_a_svedomi_zena_cosiniho_012.xhtml#footnote-006">5</a></span></span>. Často jsem byl s&#160;Carmen a&#160;Lucianem sám a&#160;ti ve mně viděli šéfa. Neměl jsem dojem, že by Carmen Guidovou nepřítomností trpěla, a&#160;představoval jsem si, že ho miluje do té míry, že jí dělá dobře pomyšlení, že se Guido baví. Musela taky předem vědět, kdy bude pryč, protože nedávala najevo žádné známky neklidu. Od Augusty jsem věděl, že Ada naopak taková nebyla, protože si hořce stěžovala na manželovu častou nepřítomnost. Koneckonců nebyla to její jediná stížnost. Jako všechny nemilované ženy si stěžovala se stejnou rozhořčeností jak na velké, tak na malé křivdy. Guido nejenže ji podváděl, ale taky, když byl doma, hrál pořád na housle. Ty housle, kterými se mě tolik natrýznil, byly cosi jako Achillův oštěp. Dozvěděl jsem se, že prošly i&#160;naší kanceláří, kde se na nich dvořil Carmen překrásnými variacemi na „Lazebníka“. Potom se znovu vydaly na cestu, protože v&#160;kanceláři už jich nebylo zapotřebí, a&#160;vrátily se domů, kde Guida chránily před nudnou povinností mluvit se ženou.</p>
			<p class="MLP_text ParaOverride-1">Mezi mnou a&#160;Carmen už k&#160;ničemu nedošlo. Velmi rychle jsem k&#160;ní cítil naprostou lhostejnost, jako kdyby byla změnila pohlaví, asi takovou jako k&#160;Adě. Měl jsem s&#160;oběma velkou útrpnost, nic jiného. Opravdu!</p>
			<p class="MLP_text ParaOverride-1">Guido mě zahrnoval laskavostmi. Myslím, že se za ten měsíc, co jsem ho nechal samotného, naučil mou společnost oceňovat. Ženuška jako Carmen může být čas od času příjemná, ale snášet ji celé dny je sotva možné. Zval mě na hony a&#160;na ryby. Já hony nenávidím a&#160;rozhodně jsem odmítl. Zato jednou večer jsem se z&#160;čiré nudy rozhodl, že s&#160;ním půjdu na ryby. Ryba nemá žádnou možnost s&#160;námi komunikovat a&#160;nemůže vzbudit náš soucit. Lapá po vzduchu, i&#160;když je živá a&#160;zdravá ve vodě! Její vzhled se smrtí nemění. Její bolest, pokud existuje, je dokonale skryta pod šupinami.</p>
			<p class="MLP_text ParaOverride-1">Když mě jednou pozval na noční rybolov, vyhradil jsem si, že nejdřív zajdu za Augustou, jestli mi dovolí jít večer pryč a&#160;zůstat mimo dům dlouho do noci. Řekl jsem mu, že se pamatuju, že jeho člun odráží od Sartoriova mola v&#160;devět večer, a&#160;budu-li moct, budu tam čekat. Myslel jsem si, že i&#160;on hned pochopí, že mě už ten večer neuvidí a&#160;jako tolikrát nepřijdu.</p>
			<p class="MLP_text ParaOverride-1">Ale zrovna ten večer mě křik naší malé Antonie vyhnal z&#160;domu. Čím víc ji matka chlácholila, tím víc ten mrňous řval. Zkusil jsem tedy svou metodu a&#160;začal jsem do ouška té řvoucí opičky křičet nadávky. Jediným výsledkem toho bylo, že se mi podařilo změnit rytmus jejího vřískání, protože začala řvát hrůzou. Potom jsem chtěl zkusit ještě další metodu, poněkud ráznější, ale Augusta si včas vzpomněla na Guidovo pozvání, vyprovodila mě ke dveřím a&#160;slíbila mi, že si půjde lehnout sama, kdybych se vrátil domů pozdě. Aby mě už měla pryč, byla dokonce ochotná vypít si i&#160;ranní kávu beze mne, kdybych se zdržel tak dlouho. V&#160;jedné jediné maličkosti se s&#160;Augustou neshodujeme, a&#160;to v&#160;názoru, jak zacházet se zlobivými dětmi: já si myslím, že bolest dítěte je méně důležitá než naše a&#160;že je lepší způsobit bolest dítěti, jestliže to dospělého ušetří velké mrzutosti, kdežto ona se domnívá, že jsme dítě zplodili, a&#160;tak je musíme taky snášet.</p>
			<p class="MLP_text ParaOverride-1">Měl jsem do schůzky ještě plno času, a&#160;tak jsem šel pomalu městem, díval se po ženách a&#160;zároveň jsem si vymýšlel zvláštní zařízení, které by zamezilo všem neshodám mezi mnou a&#160;Augustou. Ale pro to moje zařízení nebylo lidstvo ještě dost vyspělé. Byl to vynález daleké budoucnosti a&#160;nebyl mi nic platný, ledaže mi ukazoval, z&#160;jak nepatrné příčiny vznikají moje spory s&#160;Augustou: jen proto, že neexistuje jisté malé zařízení. Bylo velice jednoduché, jakási domácí tramvaj, židlička s&#160;kolečky a&#160;kolejemi, na níž by dítě sedělo celý den; a&#160;k&#160;tomu elektrický zvonek, jehož zmáčknutím by se židlička se řvoucí holkou rozjela k&#160;nejvzdálenějšímu místu v&#160;domě, odkud by její hlas, zeslabený vzdáleností, připadal dokonce příjemný. A&#160;já i&#160;Augusta bychom měli klid a&#160;naši lásku by nic nerušilo.</p>
			<p class="MLP_text ParaOverride-1">Byla hvězdnatá noc bez měsíce, jedna z&#160;těch nocí, kdy je vidět daleko, a&#160;proto utišuje a&#160;uklidňuje. Díval jsem se na hvězdy, na kterých byly možná ještě stopy posledního pohledu mého umírajícího otce. I&#160;ten hrozný čas, kdy jsou moje děti samá špína a&#160;křik, snad přejde. Pak budou jako já; budu je mít rád, jak je mou povinností a&#160;beze všeho nucení. V&#160;té krásné, hluboké noci jsem se se vším smířil, a&#160;dokonce bez jakýchkoli předsevzetí.</p>
			<p class="MLP_text ParaOverride-1">Na špičce Sartoriova mola clonil světla zářící od města starý domek, jehož krátkou základnu tvořila právě ta vybíhající špice. Byla naprostá tma a&#160;temná, klidná voda přílivu jako by se líně vzdouvala.</p>
			<p class="MLP_text ParaOverride-1">Já se však už nedíval ani na sebe, ani na moře. Několik kroků ode mne stála žena. Vzbudila mou pozornost lakovým střevíčkem, který se na okamžik blýskl z&#160;tmy. V&#160;té tmě a&#160;blízkosti mi připadalo, jako by ta žena, vysoká a&#160;asi elegantní, byla se mnou zavřena v&#160;jednom pokoji. K&#160;nejpříjemnějším dobrodružstvím může dojít ve chvíli, kdy na to nejméně myslíme, a&#160;když jsem viděl, že se najednou ke mně záměrně přibližuje, měl jsem na okamžik nejkrásnější pocit. Ale rázem se rozplynul, neboť jsem zaslechl chraptivý Carmenin hlas. Snažila se předstírat, že se o&#160;mé účasti na vyjížďce dozvídá s&#160;potěšením. Ale za tmy není možno s&#160;tímto druhem hlasu nic předstírat.</p>
			<p class="MLP_text ParaOverride-1">Řekl jsem jí drsně:</p>
			<p class="MLP_text ParaOverride-1">„Guido mě pozval. Ale jestli chcete, půjdu někam jinam a&#160;nechám vás samotné.“</p>
			<p class="MLP_text ParaOverride-1">Ohradila se a&#160;tvrdila, že je naopak ráda, že mě vidí ten den už potřetí. Vykládala, že se v&#160;tom člunu sejde celá kancelář, protože tam bude i&#160;Luciano. Běda našim obchodům, kdyby se potopil! Zmínila se o&#160;Lucianovi určitě jen proto, aby mi dokázala, jak je ta schůzka nevinná. Pak ještě žvatlala jedno přes druhé, nejdřív mi řekla, že je to poprvé, co jede s&#160;Guidem na ryby, potom se přiznala, že je to po­druhé. Uklouzlo jí, že ráda sedí v&#160;člunu „na rohoži“, a&#160;mně se zdálo podivné, že tento obrat zná. Tak se mi musela přiznat, že se ho naučila, když byla s&#160;Guidem na rybách poprvé.</p>
			<p class="MLP_text ParaOverride-1">„Ten den,“ dodala, aby podtrhla úplnou nevinnost onoho prvního výletu, „jsme se vydali na lov makrel, a&#160;ne na zlaté pražmy. Ráno.“</p>
			<p class="MLP_text ParaOverride-1">Škoda, že jsem neměl čas nechat ji žvatlat víc, mohl jsem se dozvědět všecko, na čem mi záleželo, ale ze tmy Sacchetty se vynořil a&#160;rychle se k&#160;nám přibližoval Guidův člun. Byl jsem stále ještě na pochybách. Neměl jsem okamžitě jít, když tu byla Carmen? Možná že Guido ani neměl v&#160;úmyslu pozvat oba, protože jsem si vzpomněl, že jsem jeho pozvání skoro odmítl. Člun se zatím přiblížil a&#160;Carmen s&#160;mladistvou jistotou i&#160;ve tmě do něho vstoupila, aniž se přidržela Lucianovy nabízené ruky. Protože jsem váhal, Guido křikl:</p>
			<p class="MLP_text ParaOverride-1">„Nezdržuj.“</p>
			<p class="MLP_text ParaOverride-1">Skokem jsem byl ve člunu i&#160;já. Můj skok byl skoro bezděčný: byl to účinek Guidova výkřiku. Hleděl jsem velice toužebně k&#160;pevnině, ale stačila chvilka váhání, a&#160;už se nedalo vystoupit. Skončil jsem usazen na přídi toho nevelkého člunu. Když jsem přivykl tmě, viděl jsem, že na zádi proti mně sedí Guido a&#160;u&#160;jeho nohou na rohoži Carmen. Luciano, který vesloval, seděl mezi námi. Necítil jsem se v&#160;malém člunu ani příliš bezpečně, ani příliš pohodlně, ale rychle jsem si v&#160;něm zvykl a&#160;díval jsem se na hvězdy, které mi opět přinášely úlevu. Ovšem, Guido by si přece nedovolil Adu podvádět v&#160;přítomnosti Luciana&#160;– oddaného sluhy rodiny našich manželek&#160;– a&#160;tak není na tom, že jsem s&#160;nimi, nic špatného. Vroucně jsem toužil těšit se z&#160;toho nebe, z&#160;toho moře a&#160;z&#160;nekonečného klidu. Kdybych kvůli tomu měl mít výčitky svědomí a&#160;trpět, byl bych udělal líp, kdybych byl zůstal doma a&#160;nechal se trýznit malou Antonií. Čerstvý noční vzduch mi plnil plíce a&#160;já pochopil, že se s&#160;Guidem a&#160;Carmen, které jsem měl v&#160;jádru rád, docela bavím.</p>
			<p class="MLP_text ParaOverride-1">Obepluli jsme maják a&#160;dostali jsme se na širé moře. Několik mil dál se třpytila světla nesčetných plachetnic: tam kladli rybám jiné nástrahy. Od Vojenských lázní&#160;– mohutné stavby černající se na pilířích&#160;– jsme zamířili podél pobřeží Sant’Andrea. Bylo to oblíbené místo rybářů. Vedle nás udělalo v&#160;tichosti tentýž manévr i&#160;mnoho jiných člunů. Guido připravil tři udice a&#160;jako návnadu na ně napíchl za ocas ráčka. Pak nás jimi podělil a&#160;řekl, že ta moje, na přídi&#160;– jediná, která měla olůvko&#160;– bude pro ryby nejlákavější. Hleděl jsem v&#160;temnotě na ráčka s&#160;propíchnutým ocasem a&#160;zdálo se mi, že horní částí těla, tou, která nebyla v&#160;krunýři, pozvolna hýbe. Podle toho pohybu se mi zdálo, že spíš přemítá, než se kroutí bolestí. Možná že to, co u&#160;velkých organismů vyvolává bolest, se může u&#160;malých tak dalece změnit, že se z&#160;toho stává nová zkušenost, podnět k&#160;přemýšlení. Zasekl jsem ho do vody deset loktů hluboko, jak mi řekl Guido. Po mně spustili své udice i&#160;Carmen a&#160;Guido. Guido měl teď na zádi ještě veslo, kterým obratně popoháněl člun tak, aby se udice nezamotaly. Luciano jej zřejmě takovým způsobem ještě řídit nedovedl. Měl ostatně za úkol podebírat síťkou ryby, které vytáhneme udicí na hladinu. Dlouho neměl co dělat. Guido pořád řečnil. Kdo ví, jestli ho ke Carmen nepoutala silněji jeho vášeň poučovat než láska. Byl bych ho raději neposlouchal a&#160;dál uvažoval o&#160;tom zvířátku, které jsem držel zavěšené ve vodě všanc žravým rybám a&#160;které je pohyby své hlavičky&#160;– pokud jí v&#160;té vodě ještě kroutilo&#160;– víc lákalo. Ale Guido na mne pořád pokřikoval, a&#160;tak jsem musel poslouchat jeho teorii o&#160;rybolovu. I&#160;kdyby ryba několikrát zabrala a&#160;my to ucítili, nesmíme udici vytáhnout, dokud nebude napjatá. Teprve pak máme být připraveni zaseknout, čímž se háček bezpečně zabodne rybě do huby. Guido byl ve svých výkladech jako obvykle rozvláčný. Snažil se jasně nám vysvětlit, co bychom v&#160;ruce cítili, kdyby ryba k&#160;háčku přičichla, a&#160;pokračoval ve svém vysvětlování, i&#160;když jsme už já i&#160;Carmen to takřka hlasité škubnutí, kdykoli se háčku něco dotklo, znali z&#160;vlastní zkušenosti. Museli jsme udici několikrát vytáhnout, abychom na ni upevnili novou návnadu. Malé zamyšlené zvířátko skončilo nepomstěno v&#160;jícnu nějaké opatrné ryby, která se uměla háčku vyhnout.</p>
			<p class="MLP_text ParaOverride-1">Měli jsme na palubě pivo a&#160;chlebíčky. Guido všechno kořenil svým nevyčerpatelným tlacháním. Teď mluvil o&#160;nesmírném bohatství, které leží v&#160;moři. Neměl na mysli, jak se Luciano domníval, ani ryby, ani bohatství, jež do něho potopil člověk. V&#160;mořské vodě je rozpuštěno zlato. Najednou si vzpomněl, že jsem studoval chemii, a&#160;řekl mi:</p>
			<p class="MLP_text ParaOverride-1">„Ty o&#160;tom zlatu musíš vědět taky.“</p>
			<p class="MLP_text ParaOverride-1">Moc jsem se na to nepamatoval, ale přisvědčil jsem a&#160;odvážil jsem se poznámky, jejíž správností jsem si nemohl být jist. Prohlásil jsem:</p>
			<p class="MLP_text ParaOverride-1">„Zlato z&#160;moře je ze všech nejdražší. Abychom získali jeden zlatý dvacetifrank, který je v&#160;něm rozpuštěn, museli bychom jich vydat pět.“</p>
			<p class="MLP_text ParaOverride-1">Luciano, který se byl předtím dychtivě obrátil, aby se podíval, jak to bohatství, v&#160;němž plujeme, potvrdím, se ke mně zklamaně otočil zády. Takové zlato už pro něho nemělo cenu. Zato Guido mi dal za pravdu, zdálo se mu, že si vzpomíná, že cena onoho zlata je přesně pětinásobná, zrovna jak jsem to řekl. Chválil mě a&#160;přímo moje tvrzení potvrzoval, přestože jsem věděl, že to byla pouhá smyšlenka. Bylo zřejmé, že mě považuje za málo nebezpečného a&#160;že v&#160;něm není ani stín žárlivosti kvůli té ženě u&#160;jeho nohou. Jednu chvíli jsem uvažoval o&#160;tom, že ho uvedu do rozpaků a&#160;řeknu, že jsem si vzpomněl, že by jeden zlatý dvacetifrank získaný z&#160;moře stál spíš tři, nebo dokonce deset dvacetifranků.</p>
			<p class="MLP_text ParaOverride-1">Ale v&#160;té chvíli mě volala má udice, znenadání se s&#160;těžkým škubnutím napjala. Škubl jsem tedy taky a&#160;vykřikl jsem. Guido byl skokem vedle mne a&#160;vzal mi udici z&#160;ruky. Rád jsem mu ji přenechal. Začal ji vytahovat, nejprve krátkými pohyby a&#160;pak, když se odpor zmenšil, mohutnými. A&#160;v&#160;temné vodě se zastříbřilo tělo velkého zvířete. Teď už to probíhalo rychle a&#160;ryba ve své bolesti neodporovala. Tím jsem také pochopil bolest němého zvířete, protože křičela onou rychlostí, s&#160;jakou spěchala vstříc smrti. Rázem lapala po vzduchu u&#160;mých nohou. Luciano ji sítí vytáhl z&#160;vody a&#160;pak jí beze všech okolků vytáhl háček z&#160;huby.</p>
			<p class="MLP_text ParaOverride-1">Potěžkal jsem tu velkou rybu.</p>
			<p class="MLP_text ParaOverride-1">„Tříkilová pražma.“</p>
			<p class="MLP_text ParaOverride-1">Obdivoval jsem ji a&#160;říkal jsem, co by asi za ni chtěli v&#160;obchodě s&#160;rybami. Pak Guido poznamenal, že v&#160;tuto dobu už je voda klidná a&#160;že ulovit další rybu by bylo těžké. Vykládal, že se rybáři domnívají, že když voda ani nestoupá, ani neklesá, ryby nežerou, a&#160;proto je není možno chytit. Zafilozofoval si o&#160;nebezpečí, které pro zvíře vzniká z&#160;jeho chuti k&#160;jídlu. Pak se dal do smíchu, a&#160;aniž si uvědomil, že se kompromituje, prohlásil:</p>
			<p class="MLP_text ParaOverride-1">„Dnes večer tu z&#160;nás umíš chytat ryby jedině ty.“</p>
			<p class="MLP_text ParaOverride-1">V&#160;člunu se pořád ještě mluvilo o&#160;mé kořisti, ale najednou Carmen vykřikla. Guido se ani nepohnul a&#160;řekl hlasem, v&#160;němž byla znát velká chuť se smát:</p>
			<p class="MLP_text ParaOverride-1">„Další zlatá pražma?“</p>
			<p class="MLP_text ParaOverride-1">Zmatená Carmen odpověděla:</p>
			<p class="MLP_text ParaOverride-1">„Zřejmě! Ale už háček pustila!“</p>
			<p class="MLP_text ParaOverride-1">Jsem si jist, že ji Guido stržen svou touhou štípl. Od té chvíle jsem se v&#160;člunu cítil nesvůj. Už jsem práci svého háčku neprovázel svým přáním, dokonce jsem udicí trhal takovým způsobem, že po ní ubohé ryby ani chňapnout nemohly. Prohlásil jsem, že jsem ospalý, a&#160;poprosil jsem Guida, aby mě na Sant’Andrea vysadil. Pak jsem se snažil zbavit ho podezření, že odcházím unaven Carmeniným křikem, a&#160;vypravoval jsem mu, jakou udělala moje malá ten večer scénu a&#160;že se chci rychle ubezpečit, že není nemocná.</p>
			<p class="MLP_text ParaOverride-1">Guido, ochotný jako vždy, přirazil s&#160;člunem ke břehu. Nabídl mi zlatou pražmu, kterou jsem ulovil, ale já ji odmítl. Navrhl jsem, aby jí vrátili svobodu a&#160;hodili ji do moře. U&#160;Luciana to vyvolalo výkřik odporu, kdežto Guido dobrosrdečně poznamenal:</p>
			<p class="MLP_text ParaOverride-1">„Kdybych věděl, že jí můžeme vrátit život i&#160;zdraví, udělal bych to. Ale v&#160;této chvíli může to zvíře posloužit už jen na talíři.“</p>
			<p class="MLP_text ParaOverride-1">Chvíli jsem se za nimi díval a&#160;mohl jsem se ujistit, že prostoru, který se jim uvolnil, nevyužili. Bylo jim tak pohromadě dobře a&#160;člun odplouval s&#160;přídí trochu nadzvednutou, neboť jeho záď byla přetížena.</p>
			<p class="MLP_text ParaOverride-1">Když jsem se dozvěděl, že je moje holčička rozpálená horečkou, připadalo mi to jako trest boží. Nezpůsobil jsem jí tu nemoc já, když jsem Guidovi předstíral starost o&#160;její zdraví, ačkoli jsem ji neměl? Augusta ještě neležela, ale byl tu před chvílí doktor Paoli a&#160;uklidnil ji, protože si byl jist, že tak prudká náhlá horečka nemůže žádnou vážnou nemoc ohlašovat. Dlouho jsme se dívali na Antonii, jak leží bezvládně na postýlce. Tvářičku měla pod rozcuchanými hnědými kadeřemi zprahlou a&#160;ruměnou. Nekřičela, jen si čas od času krátce zanaříkala zaplakáním, po kterém pak následovala těžká strnulost. Bože můj, jak mě ji nemoc přiblížila! Byl bych za to dal kus svého života, kdybych jí mohl v&#160;dýchání ulevit. Jak se zbavit výčitky za to, že jsem si myslel, že ji nemám rád, a&#160;pak za to, že jsem celý ten čas, co trpěla, strávil daleko od ní v&#160;takové společnosti?</p>
			<p class="MLP_text ParaOverride-1">„Podobá se Adě!“ řekla Augusta a&#160;vzlykla. Byla to pravda! Tehdy jsme si prvně všimli, že je ta podobnost stále zřejmější, jak pomalu Antonie rostla, takže se mi mnohdy při myšlence, že by ji mohl postihnout stejný osud jako tu ubohou, jíž se podobá, zachvělo srdce.</p>
			<p class="MLP_text ParaOverride-1">Dali jsme dětskou postýlku vedle Augustina lůžka a&#160;pak jsme si lehli. Nemohl jsem však spát: cítil jsem na srdci tíhu jako za oněch večerů, kdy se prohřešky, jichž jsem se ve dne dopustil, promítaly do bolestných nočních představ, plných výčitek. Nemoc dítěte mě tížila, jako kdyby byla mým dílem. Bouřil jsem se proti tomu! Byl jsem nevinný a&#160;mohl jsem mluvit, mohl jsem říct všechno. A&#160;řekl jsem všechno. Řekl jsem Augustě, jak jsem se setkal s&#160;Carmen, kde seděla v&#160;tom člunu a&#160;jak vykřikla, a&#160;já si myslel, že ten výkřik vyvolala Guidova drsná důvěrnost, ale nebyl jsem si tím jist. Zato Augusta o&#160;tom byla přesvědčena. Proč by byl jinak Guidův hlas hned potom tajil smích? Snažil jsem se její přesvědčení oslabit, ale musel jsem jí vypravovat dál. Přiznal jsem se, i&#160;pokud šlo o&#160;mne, a&#160;vylíčil jsem, jak mě z&#160;domu vyhnala nuda, řekl jsem i&#160;o&#160;svých výčitkách, že nemiluju Antonii víc. Najednou mi bylo líp a&#160;upadl jsem do hlubokého spánku.</p>
			<p class="MLP_text ParaOverride-1">Ráno pak na tom byla Antonie líp; byla už skoro bez horečky. Ležela klidně a&#160;její dech byl volný, byla však bledá a&#160;malátná, jako by byla vysílena nějakým zápasem, který nebyl v&#160;poměru k&#160;jejímu drobnému tělíčku; zřejmě však z&#160;té krátké bitvy vyšla vítězně. V&#160;uklidnění, které z&#160;toho přešlo i&#160;na mne, jsem si s&#160;lítostí uvědomil, jak jsem Guida kompromitoval, a&#160;chtěl jsem na Augustě slib, že nebude o&#160;mém podezření s&#160;nikým mluvit. Ohradila se, že prý nejde o&#160;podezření, nýbrž o&#160;zřejmou skutečnost. Já to popíral, ale nepodařilo se mi to a&#160;nepřesvědčil jsem ji. Pak mi všechno, co jsem chtěl, slíbila a&#160;já jsem se spokojeně vydal do kanceláře.</p>
			<p class="MLP_text ParaOverride-1">Guido tam ještě nebyl a&#160;Carmen mi vypravovala, že měli po mém odchodu náramné štěstí. Chytili ještě dvě další zlaté pražmy, menší, než byla ta moje, ale pěkně těžké. Nechtěl jsem jí věřit a&#160;myslel jsem si, že mě chce přesvědčit, že po mém odchodu přestali dělat to, co dělali, dokud jsem tam byl. Copak se voda neuklidnila? Dokdy zůstali na moři?</p>
			<p class="MLP_text ParaOverride-1">Aby mě přesvědčila, dala si Carmen úlovek těch dvou zlatých pražem potvrdit i&#160;Lucianem a&#160;já si od té chvíle myslel, že je Luciano všeho schopný, aby se Guidovi zavděčil.</p>
			<p class="MLP_text ParaOverride-1">Za stále trvajícího idylického klidu, který předcházel obchodu s&#160;modrou skalicí, udála se v&#160;kanceláři dosti podivná věc, na niž nemůžu zapomenout jednak proto, že prokázala Guidovu přehnanou domýšlivost, jednak proto, že mě postavila do světla, v&#160;kterém se těžko poznávám.</p>
			<p class="MLP_text ParaOverride-1">Byli jsme jednoho dne všichni čtyři v&#160;kanceláři a&#160;jako vždycky mluvil o&#160;obchodech jen Luciano. V&#160;jeho slovech bylo něco, co zaznělo v&#160;Guidových uších jako výčitka, a&#160;to Guido v&#160;Carmenině přítomnosti těžko snášel. Ale i&#160;tak se mohl těžko bránit, protože Luciano měl důkazy, že jeden obchod, který před měsíci navrhoval a&#160;Guido jej zamítl, skončil pro toho, kdo jej podnikl, ziskem spousty peněz. Guido nakonec prohlásil, že obchodem opovrhuje, a&#160;ujišťoval nás, že když nebude mít štěstí v&#160;něm, najde si způsob, jak vydělávat peníze jinou činností, mnohem inteligentnější. Například houslemi. Všichni s&#160;ním souhlasili, dokonce i&#160;já, ale s&#160;výhradou:</p>
			<p class="MLP_text ParaOverride-1">„Pod podmínkou, že budeš hodně cvičit.“</p>
			<p class="MLP_text ParaOverride-1">Moje výhrada se mu nelíbila, řekl rychle, že kdyby šlo o&#160;studium, mohl by dělat mnoho jiných věcí, například literaturu. I&#160;v&#160;tom s&#160;ním ostatní souhlasili, a&#160;já taky, ale s&#160;jistým váháním. Nemohl jsem si dobře vzpomenout na tváře našich velkých spisovatelů a&#160;snažil jsem si je vybavit, abych mezi nimi našel nějakou, která by se podobala Guidovi. Tu Guido zvolal:</p>
			<p class="MLP_text ParaOverride-1">„Chcete pěkné bajky? Budu vám je improvizovat jako Ezop!“</p>
			<p class="MLP_text ParaOverride-1">Všichni se smáli, jen já ne. Sedl si k&#160;psacímu stroji a&#160;napsal plynule, jako kdyby psal na diktát, s&#160;gesty rozmáchlejšími, než jaká jsou při práci u&#160;psacího stroje účelná, první bajku. Už podával list Lucianovi, ale rozmyslel si to, vzal si jej zpátky, dal jej znovu do stroje a&#160;začal psát bajku druhou. Ta ho však stála víc námahy než první, takže už zapomněl předstírat s&#160;velkými gesty inspiraci, a&#160;co napsal, musel několikrát opravovat. Myslím si proto, že první z&#160;bajek nebyla jeho a&#160;že naopak ta druhá byla skutečně výtvorem jeho mozku, zdála se mi ho také hodna. První bajka byla o&#160;ptáčkovi, který zpozoroval, že dvířka jeho klece zůstala otevřena. Nejdřív si řekl, že toho využije, aby uletěl; ale pak si s&#160;hrůzou uvědomil, že by se za jeho nepřítomnosti mohla dvířka zavřít a&#160;on by svou svobodu ztratil. Druhá byla o&#160;slonovi a&#160;byla opravdu sloní. To velké zvíře trpělo slabostí nohou, a&#160;tak se vydalo k&#160;slavnému lékaři, aby mu poradil. Ale sotva člověk spatřil ty mohutné končetiny, zvolal: „Co živ jsem neviděl tak silné nohy!“</p>
			<p class="MLP_text ParaOverride-1">Na Luciana neudělaly ty bajky žádný dojem, už proto ne, že jim nerozuměl. Velice se sice smál, ale bylo vidět, že mu připadá komické, že by se něco takového dalo zpeněžit. Z&#160;úslužnosti se smál i&#160;pak, když jsme mu vysvětlili, že ten ptáček se bál, že bude připraven o&#160;svobodu vrátit se do klece, a&#160;že ten člověk se obdivoval sloním nohám, třebaže byly slabé. Potom se však zeptal:</p>
			<p class="MLP_text ParaOverride-1">„A&#160;co vlastně člověk takovými bajkami získá?“</p>
			<p class="MLP_text ParaOverride-1">Guido řekl s&#160;nadřazeností:</p>
			<p class="MLP_text ParaOverride-1">„Potěšení, že je vytvořil, a&#160;kdyby jich napsal víc, i&#160;hromadu peněz.“</p>
			<p class="MLP_text ParaOverride-1">Naproti tomu Carmen byla celá vzrušená. Žádala o&#160;svolení, aby si směla ty dvě bajky opsat, a&#160;když jí Guido list, který popsal, nabídl jako dar a&#160;pak ještě perem podepsal, vděčně poděkovala.</p>
			<p class="MLP_text ParaOverride-1">Proč jsem se do toho pletl já? Nepotřeboval jsem bojovat o&#160;Car­menin obdiv, jak jsem už řekl, pranic mi na ní nezáleželo. Ale když si vzpomínám na své chování, musím věřit tomu, že nás může dohnat k&#160;boji i&#160;žena, po které netoužíme. Což se středověcí hrdinové také nebili pro ženy, které nikdy ani neviděli? Toho dne se stalo, že se bodavé bolesti, jimiž trpěl můj ubohý organismus, najednou znovu ozvaly, a&#160;mně se zdálo, že je nebudu moct zmírnit jinak než bojem s&#160;Guidem, tím, že hned vytvořím bajky i&#160;já.</p>
			<p class="MLP_text ParaOverride-1">Připravil jsem si stroj a&#160;opravdu jsem improvizoval. Je ovšem pravda, že první z&#160;bajek, kterou jsem vytvořil, jsem nosil v&#160;hlavě mnoho dní. Improvizací byl její název „Chvalozpěv života“. Pak jsem po krátké úvaze pod to napsal: „Dialog“. Zdálo se mi snadnější nechat zvířata mluvit, nežli je popisovat. Tak se zrodila má bajka s&#160;velice krátkým dialogem:</p>
			<p class="MLP_text ParaOverride-1"><span class="MLP_znak_kurziva_11b">Rozjímající ráček</span>: Život je krásný, ale musíme si dávat pozor, kam si sedáme.</p>
			<p class="MLP_text ParaOverride-1"><span class="MLP_znak_kurziva_11b">Zlatá pražma běžící k&#160;zubaři</span>: Život je krásný, ale bylo by třeba vyhubit ta zrádná zvířátka, která ve svém těle skrývají nabroušený kov.</p>
			<p class="MLP_text ParaOverride-1">Měl jsem udělat ještě druhou bajku, ale nenapadla mě zvířata. Díval jsem se na psa, ležel ve svém koutečku, a&#160;on se na mne díval též. Z&#160;těch ustrašených očí jsem vytěžil vzpomínku: před několika dny se Guido vrátil z&#160;lovu plný blech a&#160;šel se očistit do naší komory. Bajka mě rázem napadla a&#160;já jsem plynule psal: „Byl jednou jeden princ a&#160;toho sužovala spousta blech. Prosil bohy, aby ho soužili jen jednou blechou, velkou a&#160;hladovou, ale jedinou, a&#160;ostatní blechy poslali na jiné lidi. Avšak žádná z&#160;blech nechtěla s&#160;tou lidskou bestií zůstat sama, a&#160;tak si je musel ponechat všecky.“</p>
			<p class="MLP_text ParaOverride-1">V&#160;té chvíli se mi moje bajky zdály skvělé. Věci, které vycházejí z&#160;našeho mozku, jeví se něčím svrchovaně roztomilým, zvláště když to zkoumáme hned potom, co se to zrodilo. Abych řekl pravdu, líbí se mi můj dialog ještě dnes, kdy jsem získal v&#160;psaní takovou zkušenost. Hymnus na život z&#160;úst umírajícího je věc pro ty, kdo se dívají na jeho umírání, velmi příjemná a&#160;je rovněž pravda, že mnoho umírajících používalo posledního vydechnutí k&#160;tomu, aby řeklo, co se jim zdá příčinou jejich smrti, a&#160;opěvovalo tak hymnem život těch druhých, kteří se dokázali oné nehodě vyhnout. Pokud jde o&#160;druhou bajku, nechci o&#160;ní mluvit, Guido o&#160;ní sám vtipně poznamenal s&#160;hlučným smíchem:</p>
			<p class="MLP_text ParaOverride-1">„To není bajka, ale záminka, jak mi nadat hlupáků!“</p>
			<p class="MLP_text ParaOverride-1">Smál jsem se s&#160;ním a&#160;bolesti, které mě dohnaly k&#160;psaní, náhle polevily. Když jsem Lucianovi vysvětloval, co jsem chtěl říci, tak se smál a&#160;byl přesvědčen, že ani za moje, ani za Guidovy bajky by nikdo nic nezaplatil. Zato Carmen se moje bajky nelíbily. Vrhla na mne velký zkoumavý pohled, který byl v&#160;jejích očích opravdu nový, a&#160;já mu rozuměl, jako kdyby řekla:</p>
			<p class="MLP_text ParaOverride-1">„Nemáš Guida rád!“</p>
			<p class="MLP_text ParaOverride-1">Byl jsem tím přímo ohromen, protože v&#160;té chvíli se jistě nemýlila. Pomyslel jsem si, že jsem udělal chybu, když jsem se choval, jako kdybych Guida neměl rád, já, který jsem potom pro něj tak nezištně pracoval. Měl jsem si dát na svoje chování pozor.</p>
			<p class="MLP_text ParaOverride-1">Řekl jsem Guidovi mírně:</p>
			<p class="MLP_text ParaOverride-1">„Ochotně uznávám, že tvoje bajky jsou lepší než moje. Je však třeba uvést, že jsou to první bajky, které jsem v&#160;životě napsal.“</p>
			<p class="MLP_text ParaOverride-1">Nevzdal se:</p>
			<p class="MLP_text ParaOverride-1">„Myslíš snad, že já jsem jich udělal víc?“</p>
			<p class="MLP_text ParaOverride-1">Carmenin pohled byl už mírnější, a&#160;aby zmírněl ještě víc, řekl jsem Guidovi:</p>
			<p class="MLP_text ParaOverride-1">„Ty máš určitě k&#160;bajkám větší nadání!“</p>
			<p class="MLP_text ParaOverride-1">Jenže poklona oba rozesmála, a&#160;hned nato i&#160;mne, ale všichni jsme se smáli dobromyslně, protože bylo zřejmé, že jsem to řekl bez jakéhokoli zlého úmyslu.</p>
			<p class="MLP_text ParaOverride-1">Ta záležitost s&#160;modrou skalicí vnesla do naší kanceláře víc vážnosti. Už nebyl čas na bajky. Nadále jsme přijímali skoro všechny obchody, které nám byly nabídnuty. Na některých jsme vydělali, ale málo; na jiných jsme ztratili, ale hodně. Guidovým hlavním nedostatkem bylo zvláštní skrblictví, jakkoli byl mimo obchod velice štědrý. Když se nějaký obchod ukazoval dobrý, chvatně ho likvidoval, jen aby honem inkasoval malý zisk, který z&#160;něho plynul. Zato když se naopak zapletl do nevýnosného obchodu, nikdy z&#160;něho nedokázal včas vybřednout, protože pořád oddaloval okamžik, kdy bude muset sáhnout na vlastní peníze. To byl podle mého přesvědčení důvod, proč byly jeho ztráty vždycky vážné a&#160;jeho zisky malé. Schopnosti obchodníka jsou dány celou jeho bytostí od hlavy až k&#160;patě. Na Guida by se hodil řecký obrat „mazaný hlupák“. Opravdu mazaný, ale zrovna tak opravdu hloupý. Bylo v&#160;něm plno mazanosti, ale ta mazanost nebyla k&#160;ničemu než k&#160;mazání šikmé plochy, po níž klouzal pořád níž a&#160;níž.</p>
			<p class="MLP_text ParaOverride-1">Zároveň s&#160;modrou skalicí měl najednou na krku dvojčata. Jeho prvním pocitem bylo překvapení naprosto nepříjemné, ale hned poté, co mi o&#160;tom řekl, se mu podařilo udělat vtip, který mě velice rozesmál, a&#160;tento úspěch mu udělal takovou radost, že se už nedokázal dál mračit. Spojil ty dvě děti s&#160;šedesáti tunami skalice a&#160;řekl:</p>
			<p class="MLP_text ParaOverride-1">„Mně je souzeno pracovat ve velkém!“</p>
			<p class="MLP_text ParaOverride-1">Abych ho utěšil, řekl jsem mu, že Augusta je už zase v&#160;sedmém měsíci a&#160;že ho v&#160;tonáži, pokud jde o&#160;děti, velice rychle dohoním. Odpověděl opět vtipem:</p>
			<p class="MLP_text ParaOverride-1">„Pro mne jako dobrého účetního to není totéž.“</p>
			<p class="MLP_text ParaOverride-1">Po několika dnech si na nějakou dobu ty své dva mrňousy velice zamiloval. Augusta, která trávila část dne u&#160;sestry, mi vypravovala, že jim denně věnuje několik hodin. Mazlí se s&#160;nimi, kolébá je a&#160;Ada mu byla za to tak vděčná, že to vypadalo, jako by mezi nimi rozkvetla nová láska. V&#160;těch dnech složil u&#160;jedné pojišťovací společnosti značnou částku, aby synům zajistil menší jmění, až jim bude dvacet. Pamatuju si to, protože jsem tu částku zaknihoval k&#160;jeho tíži.</p>
			<p class="MLP_text ParaOverride-1">Byl jsem taky pozván, abych se přišel na dvojčata podívat; Augusta mi dokonce řekla, že bych mohl pozdravit i&#160;Adu, jenže ta mě nemohla přijmout, protože musela zůstat na lůžku, ačkoli už od porodu uplynulo deset dní.</p>
			<p class="MLP_text ParaOverride-1">Děti ležely ve dvou kolébkách v&#160;pokojíku sousedícím s&#160;ložnicí rodičů. Ada na mne ze svého lůžka vykřikla:</p>
			<p class="MLP_text ParaOverride-1">„Jsou hezké, Zeno?“</p>
			<p class="MLP_text ParaOverride-1">Byl jsem tím hlasem překvapen. Zdál se mi něžnější: byl to opravdový výkřik, protože v&#160;něm bylo slyšet sílu, přesto však zněl dál něžně. Tato něha pramenila nepochybně v&#160;mateřství, ale byl jsem tím dojat, poněvadž jsem ji v&#160;jejím hlase odhalil, teprve když se obrátila na mne. Vzbuzovala ve mně pocit, jako by Ada na mne nevolala jenom mým jménem, ale připojila k&#160;němu ještě nějaký láskyplný přívlastek jako „drahý“ nebo „bratře“! Pocítil jsem za to velkou vděčnost a&#160;byl jsem rázem plný dobroty a&#160;vroucnosti. Odpověděl jsem slavnostně:</p>
			<p class="MLP_text ParaOverride-1">„Jsou krásná, milá, jedno jako druhé, dva zázraky.“ Ve skutečnosti mi připadala jako dvě bledé mrtvolky. Obě vřeštěla a&#160;každé jinak.</p>
			<p class="MLP_text ParaOverride-1">Guido se brzy vrátil ke svému dřívějšímu životu. Od toho případu se skalicí chodil do kanceláře pilněji, ale v&#160;sobotu odjížděl každý týden na hon a&#160;vracel se až v&#160;pondělí dopoledne právě tak včas, aby se před obědem zastavil na skok v&#160;kanceláři. Večer chodil na ryby a&#160;často zůstával na moři celou noc. Augusta mi vykládala, jak to Adu mrzí, protože pochopitelně trpí strašnou žárlivostí, ale taky tím, že je celé dny sama. Augusta se ji snažila uklidnit a&#160;připomínala jí, že na honech a&#160;na rybách přece nejsou ženy. Jenže Ada věděla&#160;– bůhví od koho&#160;– že s&#160;Guidem byla na rybách několikrát Carmen. Později to Guido přiznal, ale dodal, že na takové pozornosti vůči zaměstnankyni, která je mu tak užitečná, není nic špatného. A&#160;pak, copak při tom nebyl vždycky Luciano? Nakonec slíbil, že ji už nepozve, když to je Adě proti mysli. Prohlašoval, že se nechce vzdát ani lovu, který ho stál tolik peněz, ani rybaření. Říkal, že má mnoho práce (a v&#160;naší kanceláři bylo v&#160;té době skutečně plno práce), a&#160;domníval se, že má na trochu rozptýlení právo. Ada byla jiného mínění a&#160;zdálo se jí, že jeho nejlepším rozptýlením by měla být rodina, a&#160;Augusta s&#160;ní bez výhrad souhlasila, zatímco mně připadalo takové rozptýlení příliš hlučné.</p>
			<p class="MLP_text ParaOverride-1">Tu Augusta vybuchla:</p>
			<p class="MLP_text ParaOverride-1">„A&#160;copak ty nejsi každý den v&#160;patřičnou dobu doma?“</p>
			<p class="MLP_text ParaOverride-1">Byla to pravda a&#160;musím přiznat, že v&#160;tom byl mezi mnou a&#160;Guidem velký rozdíl, ale moc jsem se tím nechlubil. Pohladil jsem Augustu a&#160;řekl jsem jí:</p>
			<p class="MLP_text ParaOverride-1">„To je tvoje zásluha, protože jsi užila při výchově mnohem drastičtějších metod.“</p>
			<p class="MLP_text ParaOverride-1">Ostatně s&#160;ubohým Guidem to dopadalo den ze dne hůř: nejdřív měla dvojčata jen jednu kojnou, protože se doufalo, že jedno z&#160;dětí bude moci krmit Ada. To však nešlo, a&#160;tak museli najmout ještě druhou kojnou. Když mě chtěl Guido rozesmát, chodil po kanceláři sem a&#160;tam a&#160;do taktu si říkal: „Jedna žena… dvě děti… dvě kojné!“</p>
			<p class="MLP_text ParaOverride-1">Jednu věc Ada zvlášť nenáviděla, a&#160;to Guidovy housle. Křik dětí snášela, ale když se ozvaly jeho housle, strašlivě trpěla. Řekla Augustě:</p>
			<p class="MLP_text ParaOverride-1">„Když je slyším, nejradši bych vyla jako pes.“</p>
			<p class="MLP_text ParaOverride-1">Zvláštní! Augusta naopak byla celá blažená, když šla kolem mé pracovny a&#160;slyšela moje neladné vrzání!</p>
			<p class="MLP_text ParaOverride-1">„Adino manželství bylo přece taky manželství z&#160;lásky,“ řekl jsem užasle. „Copak nejsou ty housle na Guidovi to nejlepší?“</p>
			<p class="MLP_text ParaOverride-1">Ale když jsem pak Adu poprvé znovu uviděl, rázem jsem na všechny tyhle řečičky zapomněl. Vlastně jsem to byl já, kdo si první všiml její nemoci. Jednoho dne hned na začátku listopadu&#160;– byl to takový chladný, vlhký den bez slunce&#160;– jsem výjimečně odešel z&#160;kanceláře ve tři odpoledne a&#160;pospíchal domů v&#160;představě, že si ve své teplé pracovně na pár hodin lehnu a&#160;budu snít. Abych se tam dostal, musel jsem projít dlouhou chodbou a&#160;před Augustinou pracovnou jsem se zastavil, protože jsem zaslechl Adin hlas. Byl něžný a&#160;nejistý (což je myslím jedno a&#160;totéž), jako když se na mne tenkrát obrátila. Vešel jsem dál, protože mě hnala zvláštní zvědavost podívat se, jak může mírná, klidná Ada mluvit takovým hlasem, který připomínal hlas některých našich hereček, jež chtějí vyvolat pláč, aniž dovedou samy plakat. Byl to opravdu falešný hlas, nebo jsem to tak cítil, možná jen proto, že jsem ho slyšel už podruhé po takové době, pořád stejně dojemný a&#160;dojímavý, aniž bych viděl tu, která jej vydávala. Napadlo mi, že mluví o&#160;Guidovi, protože co jiného by mohlo Adu tak dojmout.</p>
			<p class="MLP_text ParaOverride-1">Ve skutečnosti seděly obě ženy u&#160;kávy a&#160;mluvily o&#160;domácnosti, o&#160;prádle, o&#160;služkách atd. Ale sotva jsem se na Adu podíval, rázem jsem poznal, že ten hlas není falešný. Dojímal i&#160;její obličej, který jsem jako první shledal tak změněný, a&#160;ten hlas, i&#160;když neodpovídal žádnému citu, zrcadlil v&#160;sobě přesně celou její bytost, a&#160;proto byl pravý a&#160;upřímný. To jsem vycítil okamžitě. Nejsem doktor, a&#160;proto jsem nepomyslel na nemoc a&#160;snažil jsem se vysvětlit si změnu v&#160;Adině vzhledu jako důsledek její rekonvalescence po porodu. Ale jak si vysvětlit, že si takové změny u&#160;své ženy nevšiml Guido! Protože já, který znal ty oči zpaměti a&#160;kdysi se jich tolik bál, neboť jsem si okamžitě všiml, jak chladně zkoumají věci i&#160;lidi, aby je přijaly nebo odmítly, já poznal hned, že se změnily, že se zvětšily, jako by ve snaze líp vidět vystoupily z&#160;důlků. Ty velké oči se k&#160;té zubožené a&#160;bezbarvé tvářičce nehodily.</p>
			<p class="MLP_text ParaOverride-1">Vřele mi stiskla ruku.</p>
			<p class="MLP_text ParaOverride-1">„Já vím,“ řekla mi, „ty využíváš každé chvilky, aby ses přišel podívat na svou ženu a&#160;holčičku.“</p>
			<p class="MLP_text ParaOverride-1">Měla ruku zvlhlou potem a&#160;já vím, že je to příznak slabosti. Říkal jsem si však, že se zotaví a&#160;pak bude mít zase svou bývalou barvu a&#160;pevnou linii tváří a&#160;očních důlků.</p>
			<p class="MLP_text ParaOverride-1">Vyložil jsem si její slova jako výčitku na Guidovu adresu a&#160;odpověděl jsem dobromyslně, že Guido má jako majitel firmy větší odpovědnost než já, a&#160;to ho váže v&#160;kanceláři.</p>
			<p class="MLP_text ParaOverride-1">Podívala se na mne pátravě, aby se ujistila, jestli mluvím vážně.</p>
			<p class="MLP_text ParaOverride-1">„Ale mně se přece jen zdá,“ řekla, „že by si mohl najít trochu času pro ženu a&#160;děti,“ a&#160;její hlas byl plný slz.</p>
			<p class="MLP_text ParaOverride-1">Pak se vzchopila, pousmála se, jako by prosila o&#160;shovívavost, a&#160;dodala:</p>
			<p class="MLP_text ParaOverride-1">„Kromě obchodu jsou tu ještě ty hony a&#160;rybaření. Ty zabírají tolik času.“</p>
			<p class="MLP_text ParaOverride-1">S&#160;výřečností, která mě zarazila, začala mluvit o&#160;vybraných jídlech, která mívají dík Guidovým honům a&#160;rybolovu.</p>
			<p class="MLP_text ParaOverride-1">„Ale já bych se jich s&#160;radostí zřekla,“ dodala pak s&#160;povzdechem a&#160;slzou v&#160;oku. Neřekla však, že je nešťastná, naopak. Vykládala, že by si už ani nedovedla představit, že by neměla ty dvě děti, které tak zbožňuje! A&#160;s&#160;potutelným úsměvem dodala, že teď, když má každé svoji kojnou, je miluje ještě víc. Mnoho toho sice nenaspí, ale alespoň ji nikdo nebudí, když usne. A&#160;když jsem se jí zeptal, jestli opravdu spí tak málo, zvážněla a&#160;posmutněla a&#160;řekla mi, že to je to nejhorší. Pak vesele dodala:</p>
			<p class="MLP_text ParaOverride-1">„Ale už je to lepší.“</p>
			<p class="MLP_text ParaOverride-1">Brzy nato se rozloučila, a&#160;to ze dvou důvodů: především se musela ještě před večerem podívat k&#160;matce a&#160;pak nesnášela teplotu našich pokojů, vytápěných velkými kamny. Mně připadala ta teplota sotva dostatečná, a&#160;tak jsem si řekl, že to je známkou Adiny síly, jestliže se jí u&#160;nás zdá příliš horko.</p>
			<p class="MLP_text ParaOverride-1">„Neřekl bych, že jsi tak slabá,“ pověděl jsem s&#160;úsměvem, „uvidíš, jak ti bude, až budeš tak stará jako já.“</p>
			<p class="MLP_text ParaOverride-1">Udělalo jí velikou radost, že jsem ji označil za takovou mladici.</p>
			<p class="MLP_text ParaOverride-1">Vyprovodili jsme ji s&#160;Augustou až na odpočívadlo schodů. Zdálo se, že naše přátelství velmi potřebuje, neboť i&#160;těch několik krůčků šla mezi námi a&#160;nejdřív se zavěsila do Augusty a&#160;pak do mne, takže jsem najednou ztuhl strachem, že podlehnu starému zvyku stisknout každou ženskou ruku, která se mne dotkne. Na odpočívadle byla stále ještě plna řečí, a&#160;když si vzpomněla na otce, oči jí znovu zvlhly, potřetí za čtvrt hodiny. Jakmile byla pryč, řekl jsem Augustě, že to není žena, ale fontána. I&#160;když mi bylo zřejmé, že je nemocná, nepřikládal jsem tomu důležitost. Měla zvětšené oči, zhubla ve tváři, změnil se její hlas, dokonce její srdečnost měla jiný, cizí ráz, ale já to všechno přičítal dvojnásobnému mateřství a&#160;slabosti. Zkrátka jsem se projevil jako velkolepý pozorovatel, protože jsem viděl všechno, ale zároveň taky jako velký hlupák, protože jsem neřekl to pravé slovo&#160;– nemoc!</p>
			<p class="MLP_text ParaOverride-1">Den nato požádal porodník, který Adu ošetřoval, o&#160;pomoc doktora Paoliho, a&#160;ten to slovo, které jsem já nedokázal vyslovit, řekl ihned: <span class="MLP_znak_kurziva_11b">Morbus Basedowii</span><span class="CharOverride-4"><span id="footnote-005-backlink"><a class="_idFootnoteLink _idGenColorInherit" href="../Text/vedomi_a_svedomi_zena_cosiniho_012.xhtml#footnote-005">6</a></span></span>. Když mi to Guido líčil, mluvil o&#160;té nemoci velice zasvěceně a&#160;litoval Adu, že velice trpí. Pomyslel jsem si bez jakékoli zlomyslnosti, že jeho soucit ani vědomosti nejsou právě největší. Když mluvil o&#160;své ženě, tvářil se zkormouceně, ale když diktoval dopisy Carmen, překypoval radostí ze života a&#160;z&#160;poučování; domníval se totiž, že ten, kdo dal nemoci své jméno, byl onen Basedow, který byl přítelem Goethovým, zatímco já, když jsem tu nemoc studoval v&#160;naučném slovníku, jsem si okamžitě všiml, že jde o&#160;někoho jiného.</p>
			<p class="MLP_text ParaOverride-1">Tenhle Basedow, to je velká, důležitá nemoc. Pro mne bylo nadmíru významné, že jsem se s&#160;ní seznámil. Prostudoval jsem různé práce a&#160;domnívám se, že jsem tehdy odhalil nejdůležitější tajemství našeho organismu. Myslím si, že mnoho lidí má podobně jako já období, kdy jim celý mozek zabírají a&#160;zatarasují některé myšlenky a&#160;uzavírají jej všemu ostatnímu. Ale vždyť totéž se stává celé společnosti! Žije Darwinem, jako předtím žila Robespierrem a&#160;Napoleonem a&#160;potom Liebigem, nebo dokonce Leopardim, pokud ovšem nad celým jejím vesmírem netrůní Bismarck!</p>
			<p class="MLP_text ParaOverride-1">Ale Basedowem jsem žil jedině já! Zdálo se mi, že odhalil kořeny života, který vypadá takto: všechny organismy jsou seřazeny v&#160;řadě, na jejímž jednom konci je Basedowova nemoc, která se vyznačuje nadmíru štědrou, ztřeštěnou spotřebou životodárné síly v&#160;překotném tempu, bezuzdným bušením srdce, na druhém pak jsou organismy ožebračované organickým skrblením, a&#160;ty jsou určeny k&#160;zániku na nemoc, která se podobá vyčerpání, i&#160;když jde ve skutečnosti o&#160;lenost. Zlatá střední cesta mezi oběma nemocemi je uprostřed a&#160;nepatřičně se označuje jako zdraví, ačkoli to není nic než pouhá zastávka. Mezi středem a&#160;jedním koncem&#160;– tím Basedowovým&#160;– jsou všichni, co svůj život vyhrocují a&#160;stravují ve velkých touhách, ctižádostech, požitcích a&#160;také v&#160;práci, zatímco na druhé straně jsou ti, co házejí do misky života jen drobty a&#160;šetří, a&#160;tak vytvářejí odporné staré nezmary, kteří vypadají jako přítěž společnosti. Ale jak se zdá, i&#160;tato přítěž je nutná. Společnost jde kupředu, protože ji pohánějí ti, co mají Basedowa, ale ne bezhlavě, protože ostatní ji zase drží zpátky. Jsem přesvědčen, že když už někdo chtěl ustavit lidstvo v&#160;společenství, mohl to udělat daleko jednodušeji, ale už se stalo: na jednom konci má vole a&#160;na druhém vodnatelnost, a&#160;s&#160;tím se nedá nic dělat. Uprostřed jsou ti, kterým začíná buď vole, nebo vodnatelnost, dokonalé zdraví se v&#160;celé té řadě, v&#160;celém lidstvu nenajde.</p>
			<p class="MLP_text ParaOverride-1">Jak mi Augusta řekla, ani Ada zatím vole neměla, zato však měla všechny ostatní příznaky té nemoci. Chudák Ada! Připadala mi ztělesněním zdraví a&#160;rovnováhy, takže jsem si dlouho myslel, že si vybrala muže se stejně chladnou myslí, s&#160;jakou její otec vybíral své zboží, a&#160;teď ji najednou zachvátila nemoc, která ji žene do něčeho docela jiného&#160;– do psychické poruchy. Jenže já onemocněl s&#160;ní. Byla to sice lehká nemoc, ale vleklá. Příliš dlouho jsem se zabýval Basedowem. Teď už věřím, že ať se člověk usadí na kterémkoli místě vesmíru, nakonec se vždycky nakazí. Je nutno být v&#160;pohybu. V&#160;životě sice existují jedy, ale existují zase jiné jedy, které slouží jako protijedy. Vyhnout se prvním a&#160;využívat druhých je možno jedině pohybem.</p>
			<p class="MLP_text ParaOverride-1">Ta moje nemoc se pro mne stala obsesí, snem a&#160;taky děsem. Zřejmě pramenila z&#160;této úvahy: pojmem porucha chceme vyjádřit odchylku od zdraví, onoho zdraví, které nás provází v&#160;určitém období našeho života. Teď jsem už věděl, co znamená zdraví u&#160;Ady. Nemohla by ji její porucha přimět k&#160;tomu, co jako zdravá odmítla, totiž aby mě milovala?</p>
			<p class="MLP_text ParaOverride-1">Nevím, jak se mi ta hrůza (nebo naděje) zrodila v&#160;mozku!</p>
			<p class="MLP_text ParaOverride-1">Bylo to tím, že mi Adin mírný, podlomený hlas, když se na mne obrátila, připadal plný lásky? Chudák Ada velice zošklivěla a&#160;já už po ní nedokázal zatoužit. Ale když jsem se podíval zpátky na naše někdejší vztahy, zdálo se mi, že kdyby se jí znenadání zmocnila láska ke mně, dostal bych se do ošklivé situace, asi takové, do jaké se dostal Guido s&#160;tím svým anglickým partnerem a&#160;jeho šedesáti tunami skalice. Bylo by to úplně totéž. Před několika lety jsem jí vyznal lásku a&#160;vůbec jsem to své vyznání neodvolal až na to, že jsem se oženil s&#160;její sestrou. Při tomto kontraktu ji nechránil zákon, ale kavalírství. Měl jsem pocit, že mě váže tak silně, že kdyby za mnou přišla po letech a&#160;letech, třeba i&#160;s&#160;tím Basedowem, zdokonaleným o&#160;krásné vole, musel bych dostát svému slovu.</p>
			<p class="MLP_text ParaOverride-1">Vzpomínám si však, že právě dík této perspektivě mé myšlenky na Adu zvroucněly. Když jsem předtím slyšel o&#160;trápení, které jí působil Guido, nedělalo mi to sice radost, ale přece jen jsem s&#160;jistým zadostiučiněním myslel na svůj dům, do něhož Ada odmítla vstoupit a&#160;v&#160;němž nikdo netrpěl. Ale teď se to změnilo: Ada, která mě s&#160;pohrdáním odmítla, už neexistovala, leda že by se moje lékařské knihy mýlily.</p>
			<p class="MLP_text ParaOverride-1">Adina nemoc byla vážná. Doktor Paoli po několika dnech doporučil, aby se vzdálila od rodiny a&#160;šla do sanatoria v&#160;Bologni. Dozvěděl jsem se to od Guida, ale později mi Augusta vyprávěla, že ani při té příležitosti nebyla Ada ušetřena velkých nepříjemností. Guido měl tu drzost, že navrhl, aby po dobu její nepřítomnosti vedla jejich domácnost Carmen. Ada se neodvážila otevřeně říct, co si o&#160;takovém návrhu myslí, ale prohlásila, že se z&#160;domu nehne, jestliže nebude smět svěřit domácnost tetě Marii, a&#160;Guido s&#160;tím beze všeho souhlasil. Přesto se však myšlenkou mít na Adině místě k&#160;dispozici Carmen zabýval dál. Jednoho dne Carmen řekl, že kdyby neměla tolik práce v&#160;kanceláři, svěřil by jí s&#160;radostí vedení své domácnosti. Podívali jsme se s&#160;Lucianem po sobě a&#160;určitě jsme se zatvářili zlomyslně. Carmen se začervenala a&#160;zamumlala, že by to nemohla přijmout.</p>
			<p class="MLP_text ParaOverride-1">„Bodejť,“ řekl Guido zlostně, „kvůli těm hloupým ohledům na lidi člověk nemůže udělat, ani co by bylo tak užitečné!“</p>
			<p class="MLP_text ParaOverride-1">Přesto však i&#160;on rychle zmlkl a&#160;kupodivu ten svůj zajímavý proslov zkrátil.</p>
			<p class="MLP_text ParaOverride-1">Adu šla na nádraží vyprovodit celá rodina. Augusta mě poprosila, abych jí pro sestru přinesl květiny. Přišel jsem o&#160;něco později s&#160;krásnou kyticí orchidejí a&#160;předal jsem ji Augustě. Ada to zpozorovala, a&#160;když jí Augusta květiny podávala, řekla:</p>
			<p class="MLP_text ParaOverride-1">„Srdečně vám děkuju.“</p>
			<p class="MLP_text ParaOverride-1">Chtěla tím dát najevo, že přijala květiny i&#160;ode mne, ale já jsem to považoval za projev bratrské náklonnosti, milý, ale taky trochu chladný. Basedow se v&#160;tom určitě neprojevil.</p>
			<p class="MLP_text ParaOverride-1">Chudák Ada, s&#160;těma očima nadmíru zvětšenýma štěstím vypadala jako nevěstinka. Její nemoc dokázala napodobit jakýkoli cit.</p>
			<p class="MLP_text ParaOverride-1">Guido jel s&#160;ní, aby ji doprovodil, a&#160;pak se po několika dnech vrátil. Čekali jsme na nástupišti, až vlak odjede. Ada stála v&#160;okně vagonu a&#160;mávala nám kapesníčkem tak dlouho, dokud nás viděla.</p>
			<p class="MLP_text ParaOverride-1">Potom jsme doprovodili plačící paní Malfentiovou domů. Když jsme se s&#160;ní loučili, políbila tchyně nejdřív Augustu a&#160;pak taky mne.</p>
			<p class="MLP_text ParaOverride-1">„Odpusť,“ řekla a&#160;zasmála se uprostřed slz, „udělala jsem to bez­děčně, ale když dovolíš, políbím tě ještě jednou.“</p>
			<p class="MLP_text ParaOverride-1">Políbila mě dokonce i&#160;malá Anna, teď už dvanáctiletá. Alberta, která se právě chystala opustit kvůli zasnoubení národní divadlo a&#160;byla obvykle vůči mně trochu zdrženlivá, podala mi toho dne srdeč­ně ruku. Všichni mě měli rádi, protože moje žena kvetla, a&#160;dávali tak najevo svou antipatii ke Guidovi, jehož žena byla nemocná.</p>
			<p class="MLP_text ParaOverride-1">Ale právě tehdy jsem byl v&#160;nebezpečí, že přestanu být tak dobrým manželem. Bez vlastní viny jsem způsobil své ženě velikou bolest, a&#160;to tím, že jsem se jí beze všeho a&#160;ve vší nevinnosti svěřil se svým snem.</p>
			<p class="MLP_text ParaOverride-1">Tady je ten sen: stáli jsme tři, Augusta, Ada a&#160;já, u&#160;okna, a&#160;to právě u&#160;nejmenšího, jaké v&#160;našich třech bytech je, to jest v&#160;mém, tchynině a&#160;v&#160;Adině. Byli jsme vlastně u&#160;okna kuchyně v&#160;domě mé tchyně. To okno ve skutečnosti vede na malý dvorek, kdežto ve snu vedlo právě na promenádu. U&#160;okenního parapetu bylo tak málo místa, že Ada, stojící mezi námi a&#160;držící se nás za ruce, se vlastně ke mně tiskla. Díval jsem se na ni a&#160;viděl jsem, jak její pohled je náhle opět chladný a&#160;určitý a&#160;obrysy její tváře naprosto čisté až k&#160;šíji, na niž spadaly lehké kadeře, ony kadeře, na které jsem tolikrát hleděl, když se ke mně obrátila zády. Přes svou velkou chladnost (tak se mi jevilo její zdraví) zůstávala však ke mně přitulená, tak jak jsem si to myslel tenkrát večer, než jsem se zasnoubil, když jsme seděli u&#160;spiritistického stolečku. Řekl jsem vesele Augustě (zřejmě ve snaze věnovat se taky jí): „Všimla sis, jak se uzdravila? Ale kde je Basedow?“ „Copak ho nevidíš?“ zeptala se Augusta, která jediná z&#160;nás mohla vidět na ulici. I&#160;my jsme se s&#160;námahou vyklonili z&#160;okna a&#160;spatřili jsme, jak se hrozivě valí velký dav a&#160;řve. „Ale kde je Basedow?“ ptal jsem se jí znova. Pak jsem ho uviděl. Byl to muž, který utíkal před tím davem&#160;– rozedraný stařec ve velkém roztrhaném plášti z&#160;tuhého brokátu s&#160;velkou hlavou, porostlou rozcuchanou bílou hřívou vlající ve větru, a&#160;s&#160;očima vypoulenýma z&#160;očních důlků, jež se úzkostně rozhlížely pohledem plným strachu a&#160;hrozby, jehož jsem si všiml u&#160;pronásledovaných zvířat. A&#160;dav řval: „Zabte ho, šíří mor!“</p>
			<p class="MLP_text ParaOverride-1">Pak byla chvíli noc prázdná. Najednou jsme však zase byli s&#160;Adou sami na nejpříkřejším schodišti našeho domu, jež vede do podkroví mé vily. Ada stála o&#160;několik schodů výš, ale byla obrácena ke mně. Já jsem se chystal jít nahoru, kdežto ona jako by chtěla sejít dolů. Objal jsem jí nohy a&#160;ona se ke mně naklonila, nevím, jestli ze slabosti, nebo proto, aby mi byla blíž. V&#160;první chvíli se mi zdála zohavená svou chorobou, avšak potom, když jsem se na ni lépe podíval, znovu se mi podařilo vidět ji takovou, jaká se mi jevila u&#160;okna, krásnou a&#160;zdravou. Řekla mi svým pevným hlasem: „Jdi napřed, půjdu hned za tebou!“ Já jsem ji chtěl ochotně předejít, nebylo to však dost rychlé, abych nezpozoroval, že se dveře mého podkroví pomaloučku pootevřely, a&#160;abych nezahlédl rozcuchanou bílou hlavu Basedowovu s&#160;tou jeho tváří zároveň vylekanou i&#160;hrozebnou. Zahlédl jsem i&#160;jeho nejisté nohy a&#160;ubohé vyzáblé tělo, jež nestačil plášť zakrýt. Dal jsem se do běhu, ale nevím, jestli proto, abych Adu předběhl, nebo proto, abych jí utekl.</p>
			<p class="MLP_text ParaOverride-1">Zdá se, že jsem se v&#160;tom snu uprostřed noci zpocený probudil a&#160;v&#160;rozespalosti jsem celý sen nebo jeho část vypravoval Augustě a&#160;pak jsem znovu velmi klidně a&#160;hluboce usnul. Myslím, že jsem v&#160;tom polovědomí slepě podlehl své staré touze vyznávat se ze svých poklesků.</p>
			<p class="MLP_text ParaOverride-1">Ráno byl Augustin obličej voskově bledý jako při velkých příležitostech. Sen jsem si pamatoval dokonale, nepamatoval jsem si však přesně, co jsem jí o&#160;něm vypravoval. Řekla mi s&#160;výrazem bolestné rezignace:</p>
			<p class="MLP_text ParaOverride-1">„Jsi nešťastný, že je nemocná a&#160;odjela, proto se ti o&#160;ní zdá.“</p>
			<p class="MLP_text ParaOverride-1">Bránil jsem se tím, že jsem se smál a&#160;že jsem se tomu vysmíval. Pro mne není důležitá Ada, nýbrž Basedow, a&#160;vypravoval jsem jí o&#160;svém studiu a&#160;o&#160;tom, k&#160;jakým závěrům jsem dospěl. Ale nevím, jestli se mi podařilo ji přesvědčit. Když člověka přistihnou při snu, těžko se může bránit. Je to něco docela jiného než vrátit se k&#160;ženě třeba hned potom, co jste ji s&#160;plným vědomím podvedli. Ostatně touto Augustinou žárlivostí jsem nemohl nic ztratit, měla Adu tak ráda, že z&#160;této strany nemohla její žárlivost vrhnout žádný stín, a&#160;pokud jde o&#160;mne, chovala se ještě srdečněji a&#160;byla mi za každý projev náklonnosti ještě vděčnější.</p>
			<p class="MLP_text ParaOverride-1">Po několika dnech se Guido z&#160;Bologne vrátil s&#160;nejlepšími zprávami. Ředitel sanatoria zaručil úplné vyléčení, ale pod podmínkou, že Ada bude mít pak doma naprostý klid. Guido mluvil o&#160;lékařově prognóze jakoby nic a&#160;s&#160;notnou dávkou nedůvtipnosti, jako by si neuvědomoval, že u&#160;Malfentiů ten výrok potvrzuje řadu podezření vůči němu. A&#160;tak jsem Augustě řekl:</p>
			<p class="MLP_text ParaOverride-1">„Vida, hrozí mi další polibky od tvé matky.“</p>
			<p class="MLP_text ParaOverride-1">Guido se zřejmě v&#160;domě, kde vládla teta Marie, příliš dobře necítil. Často chodil po kanceláři sem a&#160;tam a&#160;mumlal:</p>
			<p class="MLP_text ParaOverride-1">„Dvě děti… tři kojné… žádná žena!“</p>
			<p class="MLP_text ParaOverride-1">Často taky do kanceláře vůbec nepřišel a&#160;vyléval si špatnou náladu na zajících a&#160;rybách. Ale když jsme koncem roku dostali z&#160;Bologne zprávu, že se Ada může pokládat za uzdravenou a&#160;brzy přijede domů, nepřipadal mi Guido příliš šťastný. Zvykl si už na tetu Marii, nebo se s&#160;ní vídal tak málo, že ji snášel rád a&#160;bez obtíží? Přede mnou dal samozřejmě svoji rozmrzelost najevo leda tím, že vyslovil pochybnost, jestli Ada z&#160;toho sanatoria příliš nespěchá, ač ještě nemá jistotu, že se nemoc nevrátí. A&#160;opravdu, když se brzy nato ještě během té zimy musela do Bologne vrátit, vítězoslavně mi řekl:</p>
			<p class="MLP_text ParaOverride-1">„Neříkal jsem to?“</p>
			<p class="MLP_text ParaOverride-1">Nemyslím si však, že by v&#160;jeho triumfu bylo něco jiného než ta jeho vždycky tak živá radost, když něco uhodl. Nepřál Adě nic zlého, ale byl by ji měl rád hodně dlouho v&#160;Bologni.</p>
			<p class="MLP_text ParaOverride-1">V&#160;době Adina návratu byla Augusta po narození malého Alfia ještě na lůžku a&#160;zachovala se při té příležitosti opravdu dojemně. Chtěla, abych šel s&#160;květinami na nádraží a&#160;řekl Adě, že by ji ráda viděla ještě ten den. A&#160;kdyby nemohla přijít přímo z&#160;nádraží, prosila mě, ať se hned vrátím domů, abych jí Adu popsal a&#160;řekl, jestli se jí vrátila v&#160;plné míře její krása, na kterou byli v&#160;rodině tak pyšní.</p>
			<p class="MLP_text ParaOverride-1">Na nádraží jsem byl já, Guido a&#160;pak už jen Alberta, protože paní Malfentiová trávila celé dny většinou u&#160;Augusty. Na peróně se nás Guido snažil přesvědčit, jakou má z&#160;Adina příjezdu radost, ale Alberta ho poslouchala s&#160;předstíranou roztržitostí, jen aby mu nemusela odpovídat, jak mi pak řekla. Pokud jde o&#160;mne, já se už před Guidem přetvařoval bez obtíží. Zvykl jsem si předstírat, že jeho zájem o&#160;Carmen nepozoruju, a&#160;nikdy jsem se neodvážil udělat narážku na to, jak ubližuje své ženě. Proto mi nebylo zatěžko tvářit se, jako bych dával pozor a&#160;obdivoval se, jakou má radost z&#160;návratu milované ženy.</p>
			<p class="MLP_text ParaOverride-1">Když vlak úderem poledne vjel do stanice, Guido nás předběhl, aby byl první u&#160;ženy, která z&#160;něho vystupovala. Objal ji a&#160;vroucně ji políbil. Když jsem viděl, jak se ohnul v&#160;zádech, aby svou ženu, která byla menší, mohl políbit, pomyslel jsem si: „Skvělý herec!“ Pak vzal Adu za ruku a&#160;dovedl ji k&#160;nám:</p>
			<p class="MLP_text ParaOverride-1">„Tak ji tu máme a&#160;můžeme ji zase milovat.“</p>
			<p class="MLP_text ParaOverride-1">Znovu se ukázalo, co je zač, co je to za falešného licoměrníka, neboť kdyby se byl té ubohé ženě podíval do tváře, byl by si všiml, že místo lásky ji tu čeká naše lhostejnost. Adin obličej působil neforemně, měla sice zase tváře, ale ne na pravém místě, jako by maso, když se vracelo, zapomnělo, kam patří, a&#160;usadilo se příliš nízko. Proto vypadaly spíš jako opuchliny než tváře. A&#160;oko se sice vrátilo do svého důlku, ale škody, které to přemístění způsobilo, už nemohl nikdo napravit. Přesné hlavní linky obličeje to posunulo nebo zničilo. Když jsme se před nádražím loučili, v&#160;oslňujícím zimním slunci jsem viděl, že ani jeho barva už není ta, kterou jsem tak miloval. Pobledl a&#160;na masitých partiích jej zaléval průsvitný ruměnec. Jako by své zdraví už ztratil a&#160;jenom je předstíral.</p>
			<p class="MLP_text ParaOverride-1">Řekl jsem hned Augustě, že Ada je krásná, docela jako za svobodna, a&#160;ona byla z&#160;toho cela šťastná. Později, když už ji viděla, to k&#160;mému překvapení několikrát potvrdila, jako kdyby moje milosrdné lži byly očividná pravda. Řekla:</p>
			<p class="MLP_text ParaOverride-1">„Je krásná, jako bývala za svobodna a&#160;jako bude moje dcera.“</p>
			<p class="MLP_text ParaOverride-1">Je vidět, že sesterský zrak není zrovna pronikavý.</p>
			<p class="MLP_text ParaOverride-1">Potom jsem Adu dlouho neviděl. Měla příliš mnoho dětí a&#160;my rovněž. Nicméně Ada s&#160;Augustou si to dokázaly zařídit, aby se vídaly několikrát týdně, ale vždycky v&#160;době, kdy jsem nebyl doma.</p>
			<p class="MLP_text ParaOverride-1">Blížila se doba bilance a&#160;já měl plno práce. Byly to dny, kdy jsem pracoval jako ještě nikdy v&#160;životě. Nejednou jsem dřepěl za stolem celých deset hodin. Guido mi nabídl, že mi zjedná na pomoc účetního, ale já jsem o&#160;tom nechtěl slyšet. Předsevzal jsem si ten úkol a&#160;musel jsem jej splnit. Měl jsem v&#160;úmyslu vynahradit Guidovi tu neblahou jednoměsíční nepřítomnost a&#160;kromě toho jsem byl rád, že můžu Carmen ukázat svou píli, kterou nemohlo vzbuzovat nic jiného než moje náklonnost ke Guidovi.</p>
			<p class="MLP_text ParaOverride-1">Ale když jsem přistoupil k&#160;vyřizování účtů, začala se mi ukazovat celá ta veliká ztráta, kterou jsme utrpěli za první rok činnosti naší firmy. Dělalo mi to starost a&#160;řekl jsem o&#160;tom něco Guidovi mezi čtyřma očima, ale ten se právě chystal na hon a&#160;neměl chuť mě poslouchat:</p>
			<p class="MLP_text ParaOverride-1">„Uvidíš, že to není tak vážné, jak se ti zdá, a&#160;pak, rok ještě neskončil.“</p>
			<p class="MLP_text ParaOverride-1">Opravdu ještě chybělo do konce roku celých osm dní.</p>
			<p class="MLP_text ParaOverride-1">Potom jsem se svěřil Augustě. Nejdřív v&#160;tom všem viděla jen škodu, kterou bych mohl utrpět já. Ženy jsou vždycky takové, ale Augusta byla výjimkou dokonce i&#160;mezi ženami, když tak naříkala nad naší škodou. Co když budu nakonec i&#160;já považován do jisté míry za odpovědného za Guidovy ztráty, ptala se, a&#160;hned se chtěla radit s&#160;advokátem. Žádala, abych se od Guida okamžitě odpoutal a&#160;přestal do jeho kanceláře chodit.</p>
			<p class="MLP_text ParaOverride-1">Nebylo to pro mne vůbec snadné přesvědčit ji, že mě nemohou za nic volat k&#160;odpovědnosti, protože jsem jen Guidův zaměstnanec. Tvrdila, že toho, kdo nedostává pevný plat, nelze pokládat za zaměstnance, nýbrž za cosi jako majitele podniku. Ale i&#160;když jsem jí to náležitě vyvrátil, trvala samozřejmě na svém, protože přišla na to, že o&#160;nic nepřijdu, když do té kanceláře přestanu chodit; jinak se ještě připravím o&#160;dobrou pověst v&#160;obchodním světě. Hrome, moje pověst! Tu musím zachránit, v&#160;tom jsem s&#160;ní byl zajedno, a&#160;proto jsem se rozhodl jednat, tak jak si to přála ona, i&#160;když její důvody nebyly správné. Souhlasila s&#160;tím, že mám účetní rozvahu dokončit, když už jsem ji začal, ale pak budu muset najít způsob, jak se vrátit do své pracovničky. Tam se sice peníze nevydělávaly, ale ani neprodělávaly.</p>
			<p class="MLP_text ParaOverride-1">Tenkrát jsem však udělal zajímavou zkušenost. Nedokázal jsem té činnosti nechat, ač jsem se k&#160;tomu rozhodl. Byl jsem tím ohromen. Chceme-li něčemu rozumět, musíme se uchýlit k&#160;obrazům. Já si tenkrát vzpomněl, že v&#160;Anglii se kdysi rozsudek k&#160;nuceným pracím prováděl tak, že odsouzeného zavěsili nad kolem poháněným vodou, a&#160;tím byla oběť nucena v&#160;určitém rytmu pohybovat nohama, protože jinak by jí je kolo polámalo. Když člověk pracuje, má vždycky pocit taky takového donucování. Je sice pravda, že když nepracuje, je jeho situace stejná, a&#160;můžu myslím po právu tvrdit, že já i&#160;Olivi jsme byli vždycky zavěšeni stejně, jen s&#160;tím rozdílem, že já byl zavěšen tak, že jsem nohama hýbat nemusel. Naše situace ovšem vedla k&#160;nestejnému výsledku, dnes však vím najisto, že to nedávalo důvody ani k&#160;výtce, ani ke chvále. Celkem vzato záleží na tom, jestli je člověk připoután ke kolu pohyblivému, nebo nepohyb­livému. Odpoutat se od něho je vždycky těžké.</p>
			<p class="MLP_text ParaOverride-1">Po uzávěrce bilance jsem ještě několik dní chodil do kanceláře dál, i&#160;když jsem se rozhodl, že už tam nepůjdu. Vycházel jsem nerozhodně z&#160;domu, dal jsem se nerozhodně nějakým směrem, který skoro vždycky mířil ke kanceláři, a&#160;cestou se směr upřesňoval, až jsem se nakonec ocitl zase na obvyklé židli naproti Guidovi. Naštěstí jsem byl v&#160;určitém okamžiku požádán, abych své místo neopouštěl, a&#160;já okamžitě souhlasil, protože jsem si mezitím uvědomil, že tam jsem přikován.</p>
			<p class="MLP_text ParaOverride-1">Patnáctého ledna byla moje bilance hotova. Byla to úplná pohroma! Uzavírali jsme se ztrátou poloviny kapitálu. Guido nechtěl, abych ji mladému Olivimu ukázal, protože se bál nějaké indiskrétnosti, já jsem však stále setrvával v&#160;naději, že on se svou velkou zkušeností tam najde nějaké omyly, které by celou tu situaci změnily. Třeba tam byla nějaká položka omylem uvedená pod <span class="MLP_znak_kurziva_11b">má dáti</span>, a&#160;patří pod <span class="MLP_znak_kurziva_11b">dal</span> a&#160;opravou by se mohlo dojít k&#160;důležitému rozdílu. Olivi Guidovi s&#160;úsměvem slíbil největší diskrétnost a&#160;pracoval pak se mnou celý den. Naštěstí žádný omyl nenašel. Musím říct, že jsem se při té revizi, kterou jsme dělali ve dvou, mnoho naučil a&#160;že se od nynějška budu umět pustit do jakékoli i&#160;sebevětší bilance a&#160;uzavřít ji.</p>
			<p class="MLP_text ParaOverride-1">„A&#160;co teď budete dělat?“ zeptal se mě ten obrýlený mladík, než odešel. Já jsem už věděl, co by mi poradil. To mě naučil už můj otec, který mi často jako dítěti vykládal o&#160;obchodě. Podle platných zákonů jsme byli při ztrátě poloviny kapitálu povinni firmu zrušit, i&#160;kdybychom ji třebas hned na nových základech obnovili. Nechal jsem ho, aby mi radu opakoval. Dodal:</p>
			<p class="MLP_text ParaOverride-1">„Jde o&#160;formalitu.“ Pak s&#160;úsměvem připojil:</p>
			<p class="MLP_text ParaOverride-1">„Může to přijít draho, jestli se podle toho nezařídíte!“</p>
			<p class="MLP_text ParaOverride-1">Večer se dal do prohlížení bilance i&#160;Guido, který to pořád ještě nechtěl připustit. Dělal to bez jakékoli metody, ověřoval namátkou tu nebo onu důležitou položku. Chtěl jsem té zbytečné práci učinit konec a&#160;sdělil jsem mu Oliviho radu, aby firmu okamžitě, i&#160;když jen formálně zrušil.</p>
			<p class="MLP_text ParaOverride-1">Guido měl pořád ještě obličej stažený úsilím najít v&#160;těch účtech vysvobozující omyl: jeho zachmuřená tvář se mračila, jako kdyby měl v&#160;ústech nějakou odpornou chuť. Po mém sdělení zvedl tvář, a&#160;ta se mu zbystřenou pozorností vyjasnila. Hned nepochopil, ale když pochopil, dal se do srdečného smíchu. Vyložil jsem si výraz jeho obličeje takto: byl trpký a&#160;nakyslý, dokud stál před těmi čísly, jež nebylo možno změnit; byl veselý a&#160;rozhodný, když byl bolestný problém odsunut stranou návrhem, který mu dával možnost znovu získat pocit majitele firmy a&#160;pána.</p>
			<p class="MLP_text ParaOverride-1">Nerozuměl tomu. Zdálo se mu, že to je rada nepřítele. Vysvětlil jsem mu, že Oliviho rada má svou hodnotu zvláště vzhledem k&#160;nebezpečí, které firmě zřejmě hrozí, že totiž ztratí i&#160;ostatní peníze a&#160;udělá úpadek. Případný úpadek by byl po této bilanci, od nynějška uložené v&#160;našich knihách, úpadkem zaviněným, kdybychom nepodnikli opatření, které nám Olivi navrhuje. A&#160;dodal jsem:</p>
			<p class="MLP_text ParaOverride-1">„Za zaviněný úpadek hrozí podle našich zákonů trest vězení!“</p>
			<p class="MLP_text ParaOverride-1">Guidova tvář tak zrudla, že jsem se bál, že mu hrozí mrtvice. Zařval:</p>
			<p class="MLP_text ParaOverride-1">„V&#160;tom případě od Oliviho žádné rady nepotřebuju! Kdyby někdy k&#160;něčemu takovému došlo, budu to umět vyřešit sám!“</p>
			<p class="MLP_text ParaOverride-1">Jeho rozhodnost na mne udělala dojem a&#160;já jsem cítil, že stojím před osobností, která si je dokonale vědoma vlastní odpovědnosti. Ztišil jsem svůj hlas. Postavil jsem se docela na jeho stranu, zapomněl jsem, že už jsem Oliviho návrh předložil jako návrh, který bychom měli vzít v&#160;úvahu, a&#160;řekl jsem mu:</p>
			<p class="MLP_text ParaOverride-1">„To jsem namítl Olivimu i&#160;já. Odpovědný jsi ty, a&#160;když ty o&#160;něčem rozhodneš, co se osudu firmy týče, my do toho nemáme co mluvit. Firma patří tobě a&#160;tvému otci.“</p>
			<p class="MLP_text ParaOverride-1">Ve skutečnosti jsem tohle řekl své ženě, a&#160;ne Olivimu, ale pravda byla, že jsem to někomu řekl. Teď, když jsem vyslechl Guidovo mužné prohlášení, byl bych schopen říct to i&#160;Olivimu, protože rozhodnost a&#160;odvaha mě vždycky podmaňovaly. Vždyť mi imponovala i&#160;pouhá nenucenost, která může vyplývat z&#160;těchto dvou vlastností, ale taky z&#160;jiných a&#160;mnohem nižších.</p>
			<p class="MLP_text ParaOverride-1">A&#160;protože jsem chtěl povědět každé jeho slovo Augustě, abych ji uklidnil, naléhal jsem na něho:</p>
			<p class="MLP_text ParaOverride-1">„Ty víš, že se o&#160;mně pravděpodobně právem říká, že nemám pro obchod žádné nadání. Můžu provést to, co mi nařídíš, naprosto však nemůžu převzít odpovědnost za to, co uděláš.“ Guido s&#160;tím živě souhlasil. Cítil se v&#160;roli, kterou jsem mu přisuzoval, tak dobře, že zapomněl na svou bolest nad žalostnou bilancí. Prohlásil:</p>
			<p class="MLP_text ParaOverride-1">„Jediný odpovědný jsem já. Moje jméno unese všechno a&#160;já bych ani nepřipustil, aby druzí vedle mne přebírali nějakou odpovědnost na sebe.“</p>
			<p class="MLP_text ParaOverride-1">To se skvěle hodilo, abych v&#160;tomto smyslu referoval Augustě, ale řekl mnohem víc, než jsem žádal. A&#160;bylo třeba vidět, jak se při tom svém prohlášení tvářil: nevypadal jako poloviční bankrotář, ale jako apoštol! Pohodlně se v&#160;té své pasivní bilanci zařídil a&#160;hned se stal mým šéfem a&#160;pánem. I&#160;tentokrát jako už tolikrát během našeho společného života byl rozlet mé náklonnosti k&#160;němu udušen výroky, které odhalovaly jeho nemístnou sebeúctu. Hrál falešně. Ano, je nutno to říct právě tak: ten velký hudebník hrál falešně!</p>
			<p class="MLP_text ParaOverride-1">Zeptal jsem se ho znenadání:</p>
			<p class="MLP_text ParaOverride-1">„Chceš, abych zítra udělal opis bilance pro tvého otce?“</p>
			<p class="MLP_text ParaOverride-1">Jednu chvíli jsem měl v&#160;úmyslu učinit prohlášení o&#160;hodně tvrdší a&#160;říct mu, že hned po uzavření bilance přestanu do jeho kanceláře chodit. Ale protože jsem nevěděl, čím bych se tolik volných hodin, které by mi zbyly, zaměstnával, tak jsem to neudělal. Nicméně moje otázka ono prohlášení, které jsem spolkl, skoro dokonale nahradila. Přece jen jsem mu řekl, že on v&#160;té kanceláři není jediným majitelem.</p>
			<p class="MLP_text ParaOverride-1">Vypadal po mých slovech překvapeně, neboť se mu zdálo, že se neshodují s&#160;tím, co jsem zatím říkal, s&#160;mým zřejmým souhlasem, o&#160;němž jsem mluvil, a&#160;řekl mi stejným tónem jako předtím:</p>
			<p class="MLP_text ParaOverride-1">„Řeknu ti, jak bude třeba opis udělat.“</p>
			<p class="MLP_text ParaOverride-1">Rozkřikl jsem se, abych se proti tomu ohradil. V&#160;celém svém životě jsem tak nekřičel jako na Guida, protože mi někdy připadal hluchý. Prohlásil jsem mu, že podle zákona existuje také odpovědnost účetního a&#160;já nejsem ochoten vydávat nějaká libovolně sestavená čísla za přesné opisy.</p>
			<p class="MLP_text ParaOverride-1">Zbledl a&#160;uznal, že mám pravdu. Dodal však, že on jako majitel může nařídit, aby se vůbec žádné výpisy z&#160;jeho knih nedělaly. V&#160;tom jsem ochotně uznal, že má pravdu. Nato se zmužil a&#160;prohlásil, že otci napíše sám. Zdálo se dokonce, že se chce dát do psaní okamžitě, ale pak svůj úmysl změnil a&#160;navrhl mi, abychom šli trochu na vzduch. Chtěl jsem mu vyhovět. Předpokládal jsem, že tu bilanci ještě pořádně nespolkl a&#160;potřebuje trochu pohybu, aby ji líp strávil.</p>
			<p class="MLP_text ParaOverride-1">Ta procházka mi připomněla onu noční procházku po mém zasnoubení. Měsíc sice chyběl, protože ve výšce byla hustá mlha, ale dole to bylo stejné jako tenkrát, bezpečně jsme kráčeli průzračným vzduchem. I&#160;Guido si vzpomněl na ten pamětihodný večer:</p>
			<p class="MLP_text ParaOverride-1">„Je to poprvé, co se zase spolu v&#160;noci procházíme. Vzpomínáš si? Tehdy jsi mi vysvětloval, že se na měsíci líbají zrovna tak jako tady dole. Jenže na měsíci trvá polibek věčně, jsem si tím jist, třebaže jej tento večer není vidět. Zato tady dole…“</p>
			<p class="MLP_text ParaOverride-1">Chtěl snad zase začít pomlouvat Adu, chuděru nemocnou? Přerušil jsem ho, ale mírně, skoro jako bych se k&#160;němu přidal (což jsem ho nedoprovázel, abych mu pomohl zapomenout?):</p>
			<p class="MLP_text ParaOverride-1">„Ovšem. Tady dole se člověk nemůže líbat pořád! A&#160;tam nahoře je to jen polibek imaginární. Polibek je především pohyb.“</p>
			<p class="MLP_text ParaOverride-1">Snažil jsem se držet dál od všech jeho problémů, to znamená od bilance a&#160;od Ady, ale je taky pravda, že jsem dokázal včas zadržet větu, kterou jsem měl na jazyku&#160;– totiž že tam nahoře polibek neplodí dvojčata. On však, aby se od bilance odpoutal, nepřišel na nic lepšího než si stěžovat na jiné svoje nezdary. Jak jsem tušil, začal pomlouvat Adu. Začal tím, že znovu litoval, že ten první rok jeho manželství je pro něho tak katastrofální. Nemluvil o&#160;dvojčatech, která byla tak milá a&#160;hezká, ale o&#160;Adině nemoci. Domníval se, že ji ta nemoc dělá prchlivou, žárlivou a&#160;zároveň málo láskyplnou. Skončil tím, že zoufale zvolal:</p>
			<p class="MLP_text ParaOverride-1">„Život je nespravedlivý a&#160;krutý!“</p>
			<p class="MLP_text ParaOverride-1">Bylo mi naprosto jasné, že si nesmím dovolit říct jediné slovo, z&#160;něhož by vyplýval můj názor na něho a&#160;Adu. Ale zdálo se mi, že přece jen musím něco říct. Guido nakonec mluvil o&#160;životě a&#160;přisoudil mu dva přívlastky, které nebyly zvlášť originální. Přišel jsem na něco lepšího tím, že jsem začal kritizovat, co řekl. Tolikrát se leccos říká jen podle toho, jak slova znějí, jak se náhodně spojují. Teprve pak se ukáže, jestli to, co jsme řekli, stálo za dech, který jsme na to vynaložili, a&#160;občas se ukáže, že to náhodné spojení zrodilo myšlenku. Řekl jsem:</p>
			<p class="MLP_text ParaOverride-1">„Život není ani krutý, ani krásný, ale originální!“</p>
			<p class="MLP_text ParaOverride-1">Když jsem se nad tím zamyslel, měl jsem dojem, že jsem řekl cosi významného. Takto označený mi život připadal do té míry nový, že jsem na něj hleděl, jako bych jej viděl poprvé i&#160;s&#160;těmi jeho plynnými, tekutými a&#160;pevnými tělesy. Kdybych ho vylíčil někomu, kdo na něj nebyl zvyklý, a&#160;proto neměl náš zdravý rozum, zůstal by stát bez dechu před tou ohromnou stavbou, která nemá smysl. Zeptal by se mě: „Ale jak takový život snesete?“ A&#160;až by se přeptal na každou podrobnost od oněch nebeských těles zavěšených nahoře, aby je bylo vidět, ale aby se jich nebylo možno dotknout, až po tajemství, jež obestírá smrt, určitě by zvolal: „Velice originální!“</p>
			<p class="MLP_text ParaOverride-1">„Že je život originální?“ řekl Guido s&#160;úsměvem. „Kde jsi to četl?“</p>
			<p class="MLP_text ParaOverride-1">Nezáleželo mi na tom, abych ho ujistil, že jsem to nikde nečetl, protože pak by mu má slova připadala méně důležitá. Ale čím více jsem na to myslel, tím jsem život shledával originálnějším. A&#160;na to, aby člověk viděl, jak bizarně je život uspořádán, nebylo vůbec třeba přicházet k&#160;němu zvenčí. Stačilo si připomenout, co všechno jsme my lidé od života očekávali, a&#160;hned by nám připadal tak zvláštní, že bychom dospěli k&#160;závěru, že se člověk možná do něho dostal omylem a&#160;že tam nepatří.</p>
			<p class="MLP_text ParaOverride-1">Aniž jsme se o&#160;směru naší procházky dohodli, skončili jsme jako tenkrát na svahu Belvederu. Našli jsme zídku, na níž jsme byli oné noci, a&#160;Guido na ni vylezl a&#160;lehl si na ni právě tak jako tenkrát. Prozpěvoval si, snad proto, že ho stále tísnily jeho myšlenky, a&#160;jistě přemítal o&#160;neúprosných číslech svých účtů. Já zase vzpomínal, jak jsem ho chtěl na tomhle místě zabít, a&#160;když jsem porovnával svoje tehdejší pocity s&#160;nynějšími, znovu jsem obdivoval, jak je život nesrovnatelně originální. Ale znenadání jsem si vzpomněl, že ještě před chvílí jsem se jako prchlivý ctižádostivec vrhal na ubohého Guida, a&#160;to v&#160;jednom z&#160;nejhorších dnů jeho života. Začal jsem to rozebírat: přihlížel jsem trýzni, kterou Guidovi způsobila má velmi pečlivě sestavená bilance, bez velké bolesti, a&#160;tak mě přepadla podivná pochybnost a&#160;potom mě napadla velice podivná vzpomínka. Pochybnost: byl jsem dobrý, nebo špatný? Vzpomínka, kterou znenadání ta pochybnost vyvolala, nebyla nová: viděl jsem se jako chlapeček, oblečený (to vím bezpečně) v&#160;krátké sukýnce, jak zvedám tvář a&#160;ptám se usmívající se matky: „Jsem hodný, nebo zlý?“ Tu pochybnost zřejmě v&#160;dítěti vzbudilo plno lidí, kteří mu říkali, že je hodné, zatímco zrovna tolik jiných žertem prohlašovalo, že je zlý. Není tedy div, že klouček stál před tím dilematem v&#160;rozpacích. Jak je život neporovnatelně originální! Cožpak není podivuhodné, že se těch pochyb, které ho tenkrát přepadly v&#160;takové dětské podobě, nezbavil ani v&#160;dospělosti, když už překročil půli svého života!</p>
			<p class="MLP_text ParaOverride-1">V&#160;temné noci, právě na místě, kde jsem ho chtěl kdysi zabít, mě tato pochybnost hluboce stísňovala. Je jisté, že dítě, když se mu taková pochybnost honila hlavou sotva zbavenou karkulky, tolik netrpělo, protože dětem se říká, že se ze špatnosti vyléčí. Abych se od takové úzkosti osvobodil, chtěl jsem tomu věřit znovu a&#160;podařilo se mi to. Kdyby se mi to bylo nepodařilo, byl bych musel nad sebou, nad Guidem i&#160;nad naším přesmutným životem zaplakat. Dobré předsevzetí iluzi obnovilo! Předsevzetí postavit se Guidovi po bok a&#160;spolupracovat s&#160;ním na rozvoji jeho obchodu, na němž závisel jak jeho život, tak život jeho rodiny, a&#160;to bez jakéhokoli zisku pro sebe. Už jsem se viděl, jak kvůli němu běhám, sháním, studuju, už jsem se cítil, jen abych mu pomohl, velkým, podnikavým, geniálním obchodníkem. Tak tedy o&#160;tom jsem uvažoval onoho temného večera tohoto nade vše originálního života!</p>
			<p class="MLP_text ParaOverride-1">Guido už zatím pustil bilanci z&#160;hlavy. Vstal a&#160;vypadal vyrovnaně. Jako by šlo o&#160;závěr úvah, o&#160;nichž jsem nic nevěděl, řekl, že otci nic nenapíše, protože kdyby mu napsal, podnikl by ten ubohý stařec velikánskou cestu ze svého letního slunce do naší zimní mlhy. Potom dodal, že na první pohled vypadá ta ztráta strašná, ale kdyby ji nemusel nést celou sám, nebylo by to tak zlé. Poprosí Adu, aby vzala polovinu na sebe, a&#160;jako náhradu jí postoupí část zisků z&#160;příštího roku. Druhou polovinu ztráty ponese sám.</p>
			<p class="MLP_text ParaOverride-1">Nic jsem neřekl. Myslel jsem si, že dávat rady je mi zakázáno, protože jinak bych nakonec udělal to, co jsem naprosto nechtěl, totiž postavil se mezi oba manžele jako soudce. Ostatně byl jsem v&#160;této chvíli tak plný dobrých předsevzetí, že se mi zdálo, že by Ada udělala dobře, kdyby se podílela na podniku, který řídíme.</p>
			<p class="MLP_text ParaOverride-1">Doprovodil jsem Guida až ke dveřím jejich domu a&#160;dlouze jsem mu stiskl ruku, abych tím mlčky obnovil předsevzetí, že ho budu mít rád. Pak jsem se snažil říct mu něco hezkého a&#160;konečně jsem připadl na tuto větu:</p>
			<p class="MLP_text ParaOverride-1">„Kéž mají tvoje dvojčátka klidnou noc a&#160;nechají tě spát, jistě si potřebuješ odpočinout.“</p>
			<p class="MLP_text ParaOverride-1">Když jsem odcházel, kousal jsem se do rtů, jak jsem litoval, že mě nenapadlo nic lepšího. Vždyť jsem věděl, že ta dvojčata mají každé svoji kojnou a&#160;spí půl kilometru od něho a&#160;nemohou ho v&#160;spánku rušit. V&#160;každém případě však záměr mého přání pochopil, protože je přijal vděčně.</p>
			<p class="MLP_text ParaOverride-1">Doma jsem shledal, že se Augusta uchýlila s&#160;dětmi do ložnice. Alfio byl přisát k&#160;jejímu prsu, Antonia zatím ve své postýlce spala, ukazujíc svou kadeřavou šíji. Musel jsem vysvětlit důvod svého zdržení, a&#160;proto jsem vypravoval i&#160;o&#160;tom, jaký prostředek si Guido vymyslel, aby z&#160;dluhů vybředl. Augustě připadal Guidův záměr ničemný.</p>
			<p class="MLP_text ParaOverride-1">„Na Adině místě bych to odmítla,“ zvolala prudce, nicméně tiše, aby maličkého nevylekala. Namítl jsem jí, veden svými dobrými předsevzetími:</p>
			<p class="MLP_text ParaOverride-1">„Proč, ty bys mi nepomohla, kdybych se dostal do stejných obtíží jako Guido?“</p>
			<p class="MLP_text ParaOverride-1">Rozesmála se.</p>
			<p class="MLP_text ParaOverride-1">„V&#160;tom je velký rozdíl. My dva bychom hleděli udělat to, co by bylo výhodnější udělat pro ně!“ a&#160;pokynula hlavou k&#160;dítěti, jež držela v&#160;náručí, a&#160;k&#160;Antonii. Potom po chvilce rozvažování pokračovala: „A&#160;kdybychom teď doporučili Adě, aby poskytla své peníze na pokračování v&#160;tom obchodě, na němž ty se už brzy nebudeš podílet, nebyli bychom potom zavázáni odškodnit ji, kdyby peníze ztratila?“</p>
			<p class="MLP_text ParaOverride-1">Byl to nápad člověka, která nemá o&#160;věcech ponětí, ale já jsem ve svém novém altruismu zvolal:</p>
			<p class="MLP_text ParaOverride-1">„A&#160;proč ne?“</p>
			<p class="MLP_text ParaOverride-1">„Copak nevidíš, že máme dvě děti a&#160;že musíme myslet na ně?“</p>
			<p class="MLP_text ParaOverride-1">Jak bych neviděl! Ta otázka byla řečnická a&#160;opravdu neměla žádný smysl.</p>
			<p class="MLP_text ParaOverride-1">„A&#160;oni snad nemají taky dvě děti?“ zeptal jsem se vítězně.</p>
			<p class="MLP_text ParaOverride-1">Dala se do hlučného smíchu, takže se Alfio vyděsil, přestal pít a&#160;dal se najednou do pláče. Augusta ho konejšila, ale pořád se při tom smála, a&#160;já jsem její smích přijímal v&#160;tom smyslu, jako bych ho vyvolal svou duchaplností, zatímco jsem ve skutečnosti v&#160;okamžiku, kdy jsem jí tuto otázku kladl, cítil, jak se mi v&#160;hrudi šíří velká láska k&#160;rodičům všech dětí a&#160;k&#160;dětem všech rodičů. Když jsem se tomu potom smál, nezůstalo z&#160;té lásky vůbec nic.</p>
			<p class="MLP_text ParaOverride-1">Zmírnil se i&#160;můj zármutek z&#160;toho, že nevím, jestli jsem v&#160;podstatě dobrý. Zdálo se mi, že jsem tu skličující otázku vyřešil. Nejsme ani dobří, ani špatní, právě tak jako nemůžeme říct ani tolik jiných věcí. Dobrota je světlo, z&#160;něhož tryskají paprsky a&#160;chvílemi ozařují temnou lidskou duši. Bylo třeba planoucí pochodně, aby bylo světlo (v mé duši už jednou bylo a&#160;dříve nebo později se jistě zase vrátí), a&#160;bytost, která na to světlo myslí, si mohla vybrat směr, kterým se dá, až bude tma. Proto se člověk mohl projevovat jako dobrý, tak dobrý, stále dobrý, a&#160;to bylo nejdůležitější. Když se pak světlo vrátí, nepřekvapí ho ani ho neoslepí. Foukl jsem do toho světla, abych je zhasil dříve, vzhledem k&#160;tomu, že jsem je nepotřeboval. Neboť já jsem uměl dodržet předsevzetí, to jest směr.</p>
			<p class="MLP_text ParaOverride-1">Předsevzetí být dobrý je uklidňující a&#160;praktické a&#160;já už jsem byl klidný a&#160;chladný. Podivné! Přemíra dobroty způsobila, že jsem si sám sebe a&#160;svých schopností začal víc vážit. Co jsem mohl pro Guida udělat? Opravdu to bylo tak, že jsem v&#160;jeho kanceláři o&#160;tolik vynikal nad ostatními, o&#160;kolik se zdálo, že Olivi senior stojí nade mnou v&#160;mé kanceláři. Ale to mnoho nedokazovalo. A&#160;abych byl náležitě věcný: co bych měl Guidovi příští den poradit? Snad nějakou svoji inspiraci? Ale když se hraje s&#160;penězi druhého, tak se podle inspirace neřídí nikdo ani za hráčským stolem! Na to, aby se podnik hýbal, je nutno zavést každodenní práci, a&#160;toho je možno dosáhnout, když se po všechny hodiny organizovaně pracuje. Takovou věc jsem já zařídit nemohl, ani se mi nezdálo správné, abych se nechal kvůli své dobrotě odsoudit k&#160;celoživotní nudě.</p>
			<p class="MLP_text ParaOverride-1">Nicméně stále jsem pociťoval, jak se ve mně dme má dobrota jako povinnost, kterou jsem vůči Guidovi přijal, a&#160;nemohl jsem usnout. Vícekrát jsem hluboce vzdychl a&#160;jednou jsem dokonce zasténal, jistě ve chvíli, kdy se mi zdálo, že jsem povinen spojit se s&#160;Guidovou kanceláří stejným způsobem, jako byl Olivi spojen s&#160;mou.</p>
			<p class="MLP_text ParaOverride-1">Augusta ze spánku zašeptala:</p>
			<p class="MLP_text ParaOverride-1">„Co je to? Zase ses přel s&#160;Olivim?“</p>
			<p class="MLP_text ParaOverride-1">To je nápad, který jsem hledal! Měl bych Guidovi poradit, aby si k&#160;sobě vzal jako ředitele mladého Oliviho! Ten mladý muž, tak vážný a&#160;tak pracovitý, kterého jsem viděl ve svém podniku tak nerad, protože se zdálo, že se chystá pokračovat po svém otci v&#160;jeho způsobu řízení a&#160;držet mě od něho trvale stranou, patřil zřejmě ku prospěchu všech do Guidovy kanceláře. Když mu dá Guido ve své firmě postavení, mohl by se zachránit a&#160;mladý Olivi by byl v&#160;jeho kanceláři užitečnější nežli v&#160;mé.</p>
			<p class="MLP_text ParaOverride-1">Ta myšlenka mě vzrušila a&#160;já jsem Augustu vzbudil, abych jí ji sdělil. I&#160;Augusta jí byla tak nadšená, že se docela probudila. Podle ní bych se tak mohl těch Guidových záležitostí, které mě kompromitují, zprostit mnohem snadněji. S&#160;klidným svědomím jsem usnul: našel jsem způsob, jak Guida zachránit, aniž sám sebe odsoudím; dokonce právě naopak.</p>
			<p class="MLP_text ParaOverride-1">Nic není nepříjemnějšího, než stane-li se nám, že někdo odmítne radu, kterou jste upřímně, usilovně promýšleli a&#160;která vás stála dokonce i&#160;hodiny spánku. Já pak jsem vynaložil další úsilí, úsilí, abych se zbavil iluze, že bych sám mohl být v&#160;Guidových záležitostech něco platný. Bylo to úsilí nesmírné! Nejprve jsem dospěl ke skutečné dobrotě, pak k&#160;absolutní objektivnosti, a&#160;on mě nakonec poslal k&#160;čertu!</p>
			<p class="MLP_text ParaOverride-1">Guido mou radu rovnou a&#160;s&#160;pohrdáním odmítl. Nemyslel, že je mladý Olivi schopný, dále se mu nelíbil jeho vzhled starého mládence a&#160;navíc se mu nelíbily ty jeho blýskavé brýle v&#160;bledé tváři. Tyhle důvody byly opravdu stvořené jen pro to, aby mě přesvědčily, že jde v&#160;zásadě jenom o&#160;jedno: o&#160;touhu provést mi něco natruc. Nakonec mi řekl, že by jako hlavu do své kanceláře přijal nikoli mladého Oliviho, ale starého. Já jsem ovšem nevěřil, že bych mohl u&#160;Oliviho této spolupráce dosáhnout, a&#160;pak, nedomníval jsem se, že jsem natolik zralý, abych mohl ze dne na den převzít řízení svých záležitostí. Udělal jsem chybu, že jsem mu odporoval a&#160;řekl mu, že starý Olivi za mnoho nestojí. Vyprávěl jsem mu, co peněz mě stála jeho tvrdohlavost, když nechtěl včas nakoupit to sušené ovoce.</p>
			<p class="MLP_text ParaOverride-1">„No prosím,“ zvolal Guido, „když nestojí za moc ten starý, zač může stát ten mladý, který je jen jeho žákem?“</p>
			<p class="MLP_text ParaOverride-1">Konečně dobrý důvod, a&#160;pro mne o&#160;to nemilejší, že jsem mu jej svým neopatrným žvaněním poskytl já sám.</p>
			<p class="MLP_text ParaOverride-1">O&#160;několik dní později mi Augusta vyprávěla, že Guido Adě navrhl, aby polovinu bilanční ztráty kryla ze svých peněz ona. Ada to odmítla a&#160;řekla Augustě:</p>
			<p class="MLP_text ParaOverride-1">„Podvádí mě a&#160;ještě chce moje peníze!“</p>
			<p class="MLP_text ParaOverride-1">Augusta neměla odvahu poradit jí, aby mu je dala, ale ujišťovala mě, že dělala, co mohla, aby Adu přiměla změnit úsudek o&#160;manželově věrnosti. Ta jí však odpověděla takovým způsobem, že bylo jasné, že o&#160;tom ví daleko víc, než si myslíme. A&#160;Augusta mi řekla: pro manžela je třeba přinést jakoukoli oběť, ale platí ta zásada, i&#160;pokud jde o&#160;Guida?</p>
			<p class="MLP_text ParaOverride-1">V&#160;následujících dnech se Guido choval opravdu zvláštně. Při­cházel do kanceláře jen čas od času a&#160;nikdy tam nezůstal déle než půl hodiny. Utíkal odtud, jako by doma zapomněl kapesník. Později jsem se dozvěděl, že chodil vykládat Adě nové důvody, které se mu zdály rozhodující a&#160;měly ji přimět, aby mu vyhověla. Vypadal opravdu jako člověk, který se mnoho naplakal nebo nakřičel, ne-li přímo nabojoval, a&#160;dokonce ani v&#160;naší přítomnosti se mu nedařilo potlačovat pohnutí, jež mu svíralo hrdlo a&#160;vhánělo slzy do očí. Ptal jsem se ho, co mu je. Odpověděl mi se smutným úsměvem, ale přátelsky, aby mi ukázal, že se na mne nehněvá. Potom se vzchopil, aby se mnou mohl mluvit bez příliš velkého rozrušení. Nakonec utrousil: Ada ho souží svou žárlivostí.</p>
			<p class="MLP_text ParaOverride-1">Vykládal mi zkrátka, že hovořili o&#160;svých důvěrných věcech, ačkoli jsem přece věděl, že šlo taky o&#160;tu záležitost „zisků a&#160;ztrát“.</p>
			<p class="MLP_text ParaOverride-1">Ale to zřejmě nebylo důležité. Řekl mi to on sám a&#160;Augustě to zas řekla Ada, která nemluvila o&#160;ničem než o&#160;své žárlivosti. I&#160;sama prudkost oněch rozhovorů, jež zanechávala v&#160;Guidově tváři velice hluboké stopy, nasvědčovala, že to, co nám říkají, je pravda.</p>
			<p class="MLP_text ParaOverride-1">Potom se však ukázalo, že mezi manžely byla řeč jedině o&#160;penězích. Ada z&#160;hrdosti, a&#160;protože se nechávala unášet svými milostnými strastmi, se o&#160;nich nikdy nezmínila, a&#160;Guido, snad proto, že si uvědomoval svou vinu a&#160;cítil, že Adou lomcuje hněv ženy, zas mluvil pořád jen o&#160;obchodě, jako by nešlo o&#160;nic jiného. Pachtil se za těmi penězi čím dál víc, kdežto ona, protože jí se obchodní otázky nedotýkaly, stavěla proti Guidovu návrhu jediný důvod: peníze mají zůstat dětem. A&#160;když si našel jiné důvody, svůj klid, výhody, které budou mít právě děti z&#160;jeho práce, jistotu, že jeho postavení nebude v&#160;rozporu se zákonnými ustanoveními, odbývala je svým tvrdým „ne“. Tím Guidovo popuzení a&#160;taky&#160;– jako u&#160;dětí&#160;– jeho přání jen ještě vyhrocovala. Oba však&#160;– když o&#160;tom mluvili s&#160;druhými&#160;– byli přesvědčeni, že mluví pravdu, tvrdí-li, že trpí kvůli lásce a&#160;žárlivosti.</p>
			<p class="MLP_text ParaOverride-1">Pouhé nedorozumění mi zabránilo, abych včas zasáhl a&#160;ten nepříjemný spor o&#160;peníze skoncoval. Mohl jsem totiž Guidovi dokázat, že ve skutečnosti není důležitý. Jako účetní jsem poněkud těžkopádný a&#160;chápu věci, teprve když je mám zachycené v&#160;knihách černé na bílém, ale zdá se mi, že jsem si rychle uvědomil, že by peníze, které Guido na Adě vymáhal, na celé věci moc nezměnily. K&#160;čemu by vlastně byl takový vklad dobrý? Ztráta by se tím nejevila o&#160;nic menší, leda by Ada souhlasila, aby se ty peníze vložily do bilance, což Guido nežádal. Zákon by se naprosto nedal oklamat, kdyby zjistil, že po takové ztrátě chce někdo riskovat ještě víc tím, že do podniku přibere nové kapitálové účastníky.</p>
			<p class="MLP_text ParaOverride-1">Jednoho rána se Guido v&#160;kanceláři vůbec neukázal, a&#160;to nás překvapilo, poněvadž jsme věděli, že večer na žádný lov neodjel. U&#160;oběda jsem se od dojaté a&#160;rozrušené Augusty dozvěděl, že se Guido večer pokusil o&#160;sebevraždu. Teď už byl mimo nebezpečí. Musím se přiznat, že ve mně ta zpráva, která se Augustě zdála tak tragická, vzbudila zlost.</p>
			<p class="MLP_text ParaOverride-1">Uchýlil se k&#160;tomuto drastickému prostředku, jen aby zlomil odpor své ženy! Hned jsem se taky dozvěděl, že to provedl se vší opatrností, protože než si vzal morfium, ukázal se s&#160;otevřenou lahvičkou v&#160;ruce. Jakmile upadl do mdlob, Ada zavolala doktora a&#160;Guido byl ihned mimo nebezpečí. Ada prožila strašnou noc, neboť doktor pokládal za svou povinnost vyjádřit se o&#160;stavu pacienta s&#160;rezervou, a&#160;pak prodloužil její úzkost ještě Guido, který ji, sotva přišel k&#160;sobě, a&#160;možná ještě než byl plně při vědomí, zahrnul výčitkami a&#160;prohlásil, že je jeho nepřítel, protože ho pronásleduje a&#160;brání mu v&#160;úspěšné práci, ke které se chystal.</p>
			<p class="MLP_text ParaOverride-1">Ada okamžitě s&#160;žádanou půjčkou souhlasila, ale pak konečně promluvila na svou obhajobu zcela otevřeně a&#160;vyčetla mu všechno, co si takovou dobu nechávala pro sebe. A&#160;tak se nakonec přece jen domluvili, protože Guidovi se podařilo&#160;– jak se Augusta domnívala&#160;– rozptýlit veškeré Adino podezření, pokud šlo o&#160;jeho věrnost. Byl energický, a&#160;když se mu Ada zmínila o&#160;Carmen, vykřikl:</p>
			<p class="MLP_text ParaOverride-1">„Žárlíš na ni? Tak dobře, jestli chceš, já ji ještě dnes vyhodím!“</p>
			<p class="MLP_text ParaOverride-1">Ada neodpověděla a&#160;domnívala se, že tím jeho návrh přijala a&#160;že se Guido k&#160;tomu zavázal.</p>
			<p class="MLP_text ParaOverride-1">Divil jsem se, že by se Guido dokázal takhle chovat v&#160;polospánku, a&#160;nakonec jsem dospěl k&#160;závěru, že nespolkl ani tu malou dávku morfia, jak říkal. Zdálo se mi, že je-li mozek zastřen spánkem, má to za následek, že i&#160;ten nejzatvrzelejší duch povolí a&#160;začne se naprosto upřímně zpovídat. Copak jsem neprožil takové dobrodružství nedávno sám? Moje zlost a&#160;opovržení vůči Guidovi tím jen vzrostly.</p>
			<p class="MLP_text ParaOverride-1">Augusta mi s&#160;pláčem vyprávěla, v&#160;jakém stavu Adu našla. Ne! S&#160;těma očima jakoby vytřeštěnýma hrůzou už Ada nebyla hezká.</p>
			<p class="MLP_text ParaOverride-1">Mezi mnou a&#160;mou ženou došlo k&#160;dlouhé diskusi o&#160;tom, jestli mám za Guidem a&#160;Adou zajít, nebo jestli by nebylo lepší dělat, že nic nevím, a&#160;čekat, až ho zase uvidím v&#160;kanceláři. Mně ta návštěva připadala nesnesitelně protivná. Kdybych ho viděl, jak bych mu mohl neříct, co si myslím? Řekl jsem:</p>
			<p class="MLP_text ParaOverride-1">„Něco takového není důstojné muže. Nemám nejmenší chuť se zabít, ale kdybych to chtěl udělat, rozhodně bych to dokázal naráz!“</p>
			<p class="MLP_text ParaOverride-1">Přesně tak jsem to cítil a&#160;chtěl jsem to taky tak Augustě říct. Potom se mi však zdálo, že Guidovi prokazuju příliš velkou čest, když ho přirovnávám k&#160;sobě:</p>
			<p class="MLP_text ParaOverride-1">„Člověk nemusí být vůbec chemikem, aby dokázal zničit svůj organismus, i&#160;tak až příliš choulostivý! Copak nevypije skoro každý týden v&#160;našem městě nějaká švadlenka roztok fosforu, který si potají připravila ve svém ubohém pokojíku, a&#160;pak umírá přes veškerou pomoc na ten primitivní jed s&#160;tvářičkou staženou fyzickou i&#160;duševní bolestí, kterou zakusila její nevinná dušička?“</p>
			<p class="MLP_text ParaOverride-1">Augusta si nemyslela, že by duše sebevražedné švadlenky byla tak nevinná, a&#160;mírně se proti tornu ohradila, ale pak se mě znovu pokusila přimět, abych na tu návštěvu šel. Vykládala mi, že se vůbec nemusím bát, že se dostanu do rozpaků. Už s&#160;Guidem mluvila a&#160;on s&#160;ní jednal s&#160;takovým klidem, jako by byl udělal něco docela běžného.</p>
			<p class="MLP_text ParaOverride-1">Vyšel jsem z&#160;domu, aniž jsem dal Augustě zadostiučinění, a&#160;tvářil se, že mě její důvody přesvědčily. Po lehkém váhání jsem si však řekl, že ženě vyhovím. Jakkoli to byl jen kousek cesty, rytmus mých kroků mě přiměl zmírnit svůj soud o&#160;Guidovi. Vzpomněl jsem si na směr, který mi před několika dny ukázalo světlo, jež osvítilo mého ducha. Guido byl dítě, dítě, kterému jsem slíbil svou shovívavost. Napoprvé se mu sice nepodařilo se zabít, ale dřív či později dosáhne i&#160;on zralosti.</p>
			<p class="MLP_text ParaOverride-1">Služebná mě uvedla do pokojíčku, kde měla zřejmě Ada pracovnu. Byl ponurý den a&#160;v&#160;té malé místnosti s&#160;jediným oknem, zastřeným staženou záclonou, byla tma. Na stěnách visely podobizny Adiných a&#160;Guidových rodičů. Nezůstal jsem tam dlouho, protože služebná se pro mne vrátila a&#160;zavedla mě ke Guidovi a&#160;Adě do jejich ložnice. Byla velká a&#160;i toho dne plná světla, protože měla dvě široká okna a&#160;světlé tapety i&#160;nábytek. Guido ležel se zavázanou hlavou na lůžku a&#160;Ada seděla vedle něho.</p>
			<p class="MLP_text ParaOverride-1">Přijal mě bez jakýchkoli rozpaků, naopak s&#160;velice živou vděčností. Zdál se ospalý, ale když mě vítal a&#160;když mi začal dávat příkazy, docela se vzchopil a&#160;vypadal čile. Potom se však zase položil na polštář a&#160;zavřel oči. Vzpomněl si snad, že musí předstírat silný účinek morfia? Tak či onak vzbuzoval soustrast, a&#160;ne zlost a&#160;já se cítil plný laskavosti.</p>
			<p class="MLP_text ParaOverride-1">Na Adu jsem se nejdřív nedíval: měl jsem strach z&#160;basedowovské fyziognomie. Když jsem na ni pohlédl, byl jsem mile překvapen, protože jsem očekával něco horšího. Její oči byly sice opravdu nadmíru zvětšené, ale ty opuchliny, které měla v&#160;obličeji místo tváří, zmizely a&#160;Ada se mi zdála krásnější. Měla na sobě volné červené šaty, zapjaté až pod bradu, takže se v&#160;nich její ubohé tělíčko ztrácelo. Bylo v&#160;ní něco velmi cudného, a&#160;pokud jde o&#160;její oči, něco velmi přísného. Nedokázal jsem si své pocity docela vysvětlit, ale skutečně se mi zdálo, že jsem vedle ženy, co se té Adě, kterou jsem miloval, podobá.</p>
			<p class="MLP_text ParaOverride-1">Guido v&#160;jednu chvíli otevřel oči, vytáhl zpod polštáře šek, na němž jsem okamžitě zahlédl Adin podpis. Podal mi jej a&#160;poprosil mě, abych peníze vyzvedl a&#160;sumu uložil na konto, jež jsem měl na Adino jméno otevřít.</p>
			<p class="MLP_text ParaOverride-1">„Na jméno Ada Malfentiová, nebo Ada?“ zeptal jsem se Ady žertem.</p>
			<p class="MLP_text ParaOverride-1">Ta pokrčila rameny a&#160;řekla:</p>
			<p class="MLP_text ParaOverride-1">„To víte vy dva, co je lepší.“</p>
			<p class="MLP_text ParaOverride-1">„Později ti řeknu, jak to máš udělat s&#160;ostatními zápisy,“ dodal Guido se stručností, jež mě urazila.</p>
			<p class="MLP_text ParaOverride-1">Do té míry, že jsem byl rozhodnut vyrušit ho z&#160;té ospalosti, do níž najednou upadl, a&#160;prohlásit, že chce-li, může si zápisy provést sám. Mezitím ale přinesli velký šálek černé kávy a&#160;Ada mu ji podala. Guido vytáhl paže zpod přikrývky a&#160;oběma rukama si zvedl šálek k&#160;ústům. Teď, když měl nos v&#160;šálku, vypadal opravdu jako dítě.</p>
			<p class="MLP_text ParaOverride-1">Při loučení mě ujišťoval, že příští den přijde do kanceláře.</p>
			<p class="MLP_text ParaOverride-1">Protože jsem se s&#160;Adou už rozloučil, byl jsem nemálo překvapen, když mě u&#160;domovních dveří dohonila a&#160;udýchaně řekla:</p>
			<p class="MLP_text ParaOverride-1">„Zeno, prosím tě, pojď sem na chvilku. Musím ti něco povědět.“</p>
			<p class="MLP_text ParaOverride-1">Šel jsem s&#160;ní do budoáru, kde jsem byl před malou chvílí a&#160;odkud se teď ozýval pláč jednoho z&#160;dvojčat.</p>
			<p class="MLP_text ParaOverride-1">Zůstali jsme stát a&#160;hleděli jsme si do tváří. Byla ještě zadýchaná, a&#160;proto, jen proto jsem si chvíli myslel, že mě do toho temného pokojíku zavedla, aby mě požádala o&#160;lásku, kterou jsem jí kdysi nabídl.</p>
			<p class="MLP_text ParaOverride-1">V&#160;pološeru byly její oči hrozné. Plna úzkosti se mě ptala, co má dělat. Nebylo mou povinností vzít ji do náručí a&#160;ušetřit ji tak nutnosti, aby mě o&#160;něco žádala? Jak se dovedou v&#160;jediném okamžiku záměry vystřídat! Jednou z&#160;nejobtížnějších věcí v&#160;životě je uhodnout, co si žena přeje. Naslouchat slovům není nic platné, neboť celý rozhovor může být zrušen jediným pohledem, ale dokonce ani ten nás nedokáže řídit, jsme-li s&#160;ní z&#160;její vůle v&#160;pohodlném temném pokojíku.</p>
			<p class="MLP_text ParaOverride-1">Protože jsem ji nedokázal odhadnout, snažil jsem se porozumět sám sobě. Jaké bylo moje přání? Chtěl jsem ty oči a&#160;to kostnaté tělo zlíbat? Nedovedl jsem odpovědět s&#160;určitostí, neboť před chvílí jsem ji viděl přísně cudnou v&#160;tom jemném županu, žádoucí jako dívku, kterou jsem miloval.</p>
			<p class="MLP_text ParaOverride-1">K&#160;její úzkosti se mezitím přidal ještě pláč, a&#160;tak se čas, kdy jsem nevěděl, co chce ona a&#160;po čem toužím já, prodloužil. Konečně mi zlomeným hlasem ještě jednou řekla, jak Guida miluje, takže už jsem k&#160;ní neměl ani žádné závazky, ani práva. Zakoktala:</p>
			<p class="MLP_text ParaOverride-1">„Augusta mi řekla, že chceš Guida opustit a&#160;už se jeho věcmi nezabývat. Musím tě poprosit, abys mu pomáhal i&#160;nadále. Nemyslím, že je schopen pracovat sám.“</p>
			<p class="MLP_text ParaOverride-1">Žádala mě, abych to, co jsem až dosud dělal, dělal dál. Bylo to velmi málo, velice málo, a&#160;já se jí snažil poskytnout víc:</p>
			<p class="MLP_text ParaOverride-1">„Když si to přeješ, budu Guidovi pomáhat i&#160;nadále; budu dokonce dělat, co je v&#160;mých silách, abych mu pomáhal ještě účinněji než dosud.“</p>
			<p class="MLP_text ParaOverride-1">Už zase jsem přeháněl! Hned v&#160;té chvíli jsem si uvědomil, do čeho jsem se to zapletl, ale nedokázal jsem si to odepřít. Chtěl jsem Adě říct (nebo snad jí nalhat), že mě k&#160;tomu dohnala ona. Nestála o&#160;mou lásku, nýbrž o&#160;mou podporu, ale já jsem s&#160;ní mluvil takovým způsobem, že si mohla myslet, že jsem hotov poskytnout jí obojí.</p>
			<p class="MLP_text ParaOverride-1">Náhle mě Ada vzala za ruku. Zachvěl jsem se. Když žena podá ruku, nabízí mnoho! Vždycky jsem to cítil. Kdykoli mi některá žena podala ruku, měl jsem dojem, že si ji za ni beru celou. Cítil jsem její postavu, a&#160;když jsme stáli takto jasně jeden proti druhému, má postava proti její, zdálo se mi, že jsem udělal něco podobného, jako kdybych ji objal. Byl to jistě dotyk důvěrný.</p>
			<p class="MLP_text ParaOverride-1">Dodala:</p>
			<p class="MLP_text ParaOverride-1">„Mám se brzy vrátit do Bologne do sanatoria a&#160;bude pro mne velkým uklidněním, budu-li vědět, že jsi s&#160;ním.“</p>
			<p class="MLP_text ParaOverride-1">„Budu s&#160;ním!“ odpověděl jsem a&#160;tvářil jsem se odevzdaně. Ada si možná myslela, že můj odevzdaný výraz vyjadřuje oběť, již jsem souhlasil podstoupit. Jenomže já jsem byl odevzdaný, že se vracím do života velice, ale velice obyčejného vzhledem k&#160;tomu, že mě Ada nezamýšlela následovat do oné výjimečnosti, o&#160;níž jsem snil.</p>
			<p class="MLP_text ParaOverride-1">Snažil jsem se sestoupit docela na zem a&#160;v&#160;duchu se mi okamžitě vynořil účetní problém, který nebyl jednoduchý. Obnosem šeku, který jsem měl v&#160;kapse, jsem měl založit Adino konto. To bylo jasné, ale už vůbec nebylo jasné, jak by se to mohlo týkat konta zisků a&#160;ztrát. Nic jsem neřekl, protože jsem si myslel, že Ada možná ani neví, že existuje něco takového jako hlavní kniha, která obsahuje konta tak rozličného druhu.</p>
			<p class="MLP_text ParaOverride-1">Nechtěl jsem však z&#160;toho pokoje odejít, dokud něco neřeknu. A&#160;tak místo abych mluvil o&#160;účetnictví, jsem tenkrát jen proto, abych něco řekl, nedbale prohodil větu, která byla, jak jsem pak poznal, velice důležitá jak pro mne, tak pro Adu a&#160;Guida, ale především pro mne, protože jsem se zase jednou kompromitoval. Ta věta byla tak důležitá, že jsem si ještě dlouhá léta vzpomínal, jak jsem ledabyle pohnul rty, abych ji vyslovil v&#160;tom temném pokoji před čtyřmi portréty Adiných a&#160;Guidových rodičů, kteří se na zdi taky navzájem sezdali. Řekl jsem:</p>
			<p class="MLP_text ParaOverride-1">„Nakonec sis, Ado, vzala za muže ještě většího podivína, než jsem já.“</p>
			<p class="MLP_text ParaOverride-1">Jak umí slovo procházet časem! Je to událost, která se váže k&#160;událostem! Stalo se událostí, tragickou událostí, protože se obracelo k&#160;Adě. S&#160;takovou živostí bych si v&#160;duchu nikdy nedokázal vybavit tu chvíli, kdy se Ada rozhodovala mezi mnou a&#160;Guidem na oné slunné cestě, kde se mi ji po dnech čekání podařilo potkat a&#160;pak kráčet po jejím boku a&#160;usilovat o&#160;její úsměv, který jsem bláhově přijímal jako slib! A&#160;vzpomněl jsem si taky, že už tehdy jsem na tom byl hůř, protože jsem měl obtíže se svaly na nohou, zatímco Guido se pohyboval ještě nenuceněji než sama Ada a&#160;nebyl poznamenán žádnou slabostí, pokud bychom za ni nepokládali tu zvláštní hůl, kterou si usmyslel nosit. Pronesla tiše:</p>
			<p class="MLP_text ParaOverride-1">„Je to pravda.“</p>
			<p class="MLP_text ParaOverride-1">Pak se srdečným úsměvem dodala:</p>
			<p class="MLP_text ParaOverride-1">„Ale jsem ráda kvůli Augustě, že ty jsi o&#160;tolik lepší, než jsem si myslela.“ Pak s&#160;povzdechem: „O&#160;tolik, že to trochu mírní mou bolest, že Guido není takový, jak jsem očekávala.“</p>
			<p class="MLP_text ParaOverride-1">Já byl pořád na vahách a&#160;mlčel jsem. Připadalo mi, jako by mi řekla, že já jsem se stal tím, kým se podle jejího očekávání měl stát Guido. Byla to tedy láska?</p>
			<p class="MLP_text ParaOverride-1">A&#160;pak ještě řekla:</p>
			<p class="MLP_text ParaOverride-1">„Jsi nejlepší muž v&#160;naší rodině, v&#160;tebe věříme, v&#160;tebe skládáme naději.“ Znovu mě vzala za ruku a&#160;já jsem ji stiskl až příliš. Ale ona ji stáhla zpátky tak rychle, že už nebylo žádných pochyb. A&#160;já v&#160;tom tmavém pokojíku znovu pochopil, jak se mám chovat. Snad aby své gesto zmírnila, řekla mi znovu laskavě: „A&#160;proto ti říkám, že mě velice bolí, že jsem ti způsobila utrpení. Skutečně jsi tolik trpěl?“</p>
			<p class="MLP_text ParaOverride-1">Okamžitě jsem upřel zrak do temnot své minulosti, abych tu bolest našel, a&#160;zašeptal jsem:</p>
			<p class="MLP_text ParaOverride-1">„Ano!“</p>
			<p class="MLP_text ParaOverride-1">Pomalounku jsem se rozpomínal na Guidovy housle a&#160;pak na to, jak by mě byli z&#160;toho salonu vyhnali, kdybych se nebyl chytil Augusty, a&#160;potom ještě na ten salon u&#160;Malfentiů, kde se u&#160;stolku ve stylu Ludvíka&#160;XIV. milovalo, zatímco a&#160;od druhého stolku se přihlíželo. Znenadání jsem si vzpomněl taky na Carlu, protože Ada byla spojena i&#160;s&#160;ní. Uslyšel jsem živě Carlin hlas, jak říká, že patřím své ženě, to jest Adě. Nahrnuly se mi do očí slzy a&#160;opakoval jsem:</p>
			<p class="MLP_text ParaOverride-1">„Velice! Ano! Velice!“</p>
			<p class="MLP_text ParaOverride-1">Ada přímo vzlykala: „Je mi to tak líto, tak líto!“</p>
			<p class="MLP_text ParaOverride-1">Pak se vzchopila a&#160;řekla:</p>
			<p class="MLP_text ParaOverride-1">„Ale teď miluješ Augustu.“</p>
			<p class="MLP_text ParaOverride-1">Na chvilku ji přerušilo vzlyknutí a&#160;já se zachvěl, poněvadž jsem nevěděl, jestli zmlkla, aby slyšela, jestli tu lásku potvrdím, nebo popřu. Naštěstí mi nedopřála čas, abych promluvil, a&#160;pokračovala:</p>
			<p class="MLP_text ParaOverride-1">„Teď je a&#160;musí být mezi námi dvěma skutečná bratrská láska. Potřebuju tě. Od nynějška musím být tomu chlapci matkou, musím ho chránit. Chceš mi v&#160;tom nesnadném úkolu pomáhat?“</p>
			<p class="MLP_text ParaOverride-1">Byla tak vzrušená, že se o&#160;mne skoro opírala, jako v&#160;tom snu. Ale já jsem při jejích slovech zpozorněl. Žádala mě o&#160;bratrskou lásku; závazek lásky, o&#160;němž jsem si myslel, že mě k&#160;ní poutá, změnil se tak v&#160;jiné její právo, nicméně hned jsem slíbil, že budu Guidovi pomáhat, že budu pomáhat jí, že budu dělat, co bude chtít. Kdybych byl býval klidnější, byl bych musel mluvit o&#160;tom, že na úkol, který mi určila, nestačím, ale byl bych všechno to nezapomenutelné pohnutí té chvíle zničil. Ostatně byl jsem tak dojatý, že jsem svou neschopnost nemohl cítit. V&#160;té chvíli jsem si myslel, že vůbec pro nikoho žádná neschopnost neexistuje. I&#160;tu Guidovu mohlo odfouknout několik slov, která by mu dodala nutné nadšení.</p>
			<p class="MLP_text ParaOverride-1">Ada mě vyprovodila až na odpočívadlo a&#160;zůstala tam, opřena o&#160;zábradlí, a&#160;hleděla za mnou, jak scházím dolů. Takhle to vždycky dělávala Carla. Bylo však zvláštní, že to dělá Ada, která miluje Guida, a&#160;já jsem jí za to byl tak vděčný, že než jsem přešel do nižšího poschodí, ještě jednou jsem zvedl hlavu, abych ji viděl a&#160;pozdravil ji. Dělává se to tak z&#160;lásky, ale jak je vidět, taky když jde o&#160;lásku bratrskou.</p>
			<p class="MLP_text ParaOverride-1">A&#160;tak jsem odešel veselý. Doprovodila mě až na to odpočívadlo, ale dál ne. Nebylo pochyb. Bylo to tak: miloval jsem ji a&#160;teď miluju Augustu, ale moje stará láska jí dává právo na mou oddanost. Ona pak i&#160;nadále miluje toho chlapce, mně však vyhrazuje velkou bratrskou lásku, a&#160;to nikoli jen proto, že jsem se oženil s&#160;její sestrou, nýbrž aby mě odškodnila za bolest, kterou mi způsobila a&#160;která mezi námi vytvořila tajné pouto. Bylo to všechno velice slastné, dodávalo to životu jakousi vzácnou příchuť. Nemohla by mi ta slast přinést pravé zdraví? Toho dne jsem skutečně kráčel bez obtíží a&#160;bez bolesti, cítil jsem se velkodušný a&#160;silný a&#160;v&#160;srdci jsem měl dosud neznámý pocit jistoty. Zapomněl jsem, že jsem zradil svou ženu, a&#160;to zvlášť hanebně, nebo spíš jsem si předsevzal, že už to víckrát neudělám, což je totéž, a&#160;cítil jsem se opravdu takovým, jakým mě viděla Ada&#160;– nejlepším mužem rodiny.</p>
			<p class="MLP_text ParaOverride-1">Když síla mého heroismu ochabla, byl bych jej chtěl oživit, jenomže Ada zatím odjela do Bologne, a&#160;všechno moje úsilí vydobýt z&#160;toho, co mi tenkrát řekla, nové povzbuzení, zůstávalo marné. Ano! Udělám pro Guida alespoň to málo, co je v&#160;mých silách! Ale to rozhodnutí mi nedodávalo ani víc vzduchu do plic, ani víc krve do žil. K&#160;Adě jsem v&#160;srdci cítil novou velkou něhu, která se pokaždé obnovovala, kdykoli Ada na mne v&#160;dopise Augustě vzpomněla nějakým vřelým slovem. Srdečně jsem jí za její náklonnost děkoval a&#160;provázel jsem její léčení přáním všeho nejlepšího. Kéž by se jí podařilo získat zpět úplné zdraví a&#160;všechnu svou krásu.</p>
			<p class="MLP_text ParaOverride-1">Příštího dne Guido přišel do kanceláře a&#160;začal hned zkoumat zápis, jejž chtěl provést. Navrhoval:</p>
			<p class="MLP_text ParaOverride-1">„Snižme teď konto zisků a&#160;ztrát Adiným kontem na polovinu.“</p>
			<p class="MLP_text ParaOverride-1">To bylo právě to, co chtěl a&#160;co nebylo k&#160;ničemu dobré. Kdybych byl lhostejným vykonavatelem jeho vůle jako ještě před několika dny, byl bych ten zápis zcela jednoduše provedl a&#160;už bych na to nemyslel. Cítil jsem povinnost všechno mu říct, zdálo se mi, že řeknu-li mu, že to není tak lehké škrtnout ztrátu, která nás postihla, povzbudí ho to k&#160;práci.</p>
			<p class="MLP_text ParaOverride-1">Vysvětlil jsem mu, že pokud vím, poskytla Ada ty peníze, aby byly uloženy na jeho kontě jako úvěr, což by se nestalo, kdybychom jimi vyrovnávali polovinu bilanční ztráty. A&#160;kromě toho ta část ztráty, kterou chce převést na vlastní konto, tam stejně patří, protože tam vlastně patří celá ztráta, jenže tím se ještě neruší, nýbrž se jen znovu konstatuje. Napřemýšlel jsem se o&#160;tom tolik, že jsem mu to všechno hravě vysvětlil, a&#160;potom jsem uzavřel:</p>
			<p class="MLP_text ParaOverride-1">„Připustíme-li, že by ses, nedej bůh, dostal do situace, o&#160;které se zmínil Olivi, byla by ta ztráta z&#160;našich knih zřejmá každému zkušenému praktikovi, sotva by se do nich podíval.“</p>
			<p class="MLP_text ParaOverride-1">Díval se na mne zaraženě. Věděl o&#160;účetnictví dost, aby mi rozuměl, a&#160;přesto mě nechápal, protože mu přání bránilo podřídit se evidentní skutečnosti. Abych mu ukázal všechno docela jasně, dodal jsem:</p>
			<p class="MLP_text ParaOverride-1">„Tak už vidíš, že to nemělo žádný smysl, chtít od Ady ty peníze?“</p>
			<p class="MLP_text ParaOverride-1">Když konečně pochopil, velice zbledl a&#160;začal si neklidně kousat nehty. Zůstal zasněně stát, ale pak se vzchopil a&#160;tím svým komickým velitelským způsobem rozhodl, že se ten zápis přesto provede, a&#160;dodal:</p>
			<p class="MLP_text ParaOverride-1">„Abych tě zprostil veškeré odpovědnosti, jsem ochoten zapsat to do knih sám, a&#160;dokonce to podepsat!“</p>
			<p class="MLP_text ParaOverride-1">Pochopil jsem. Chtěl pokračovat ve snění tam, kde není pro sny místo&#160;– v&#160;podvojném účetnictví! Vzpomněl jsem si na svůj slib na svahu Belvederu, pak na Adu v&#160;temném budoáru u&#160;nich doma, a&#160;velkodušně jsem prohlásil:</p>
			<p class="MLP_text ParaOverride-1">„Udělám hned zápis, jak si přeješ: nepotřebuju se krýt tvým podpisem. Jsem tu, abych ti pomáhal, a&#160;ne abych ti kladl překážky.“</p>
			<p class="MLP_text ParaOverride-1">Stiskl mi vřele ruku.</p>
			<p class="MLP_text ParaOverride-1">„Život je těžký,“ řekl, „a je pro mne velkou posilou, že mám vedle sebe přítele, jako jsi ty.“</p>
			<p class="MLP_text ParaOverride-1">Pohlédli jsme si pohnutě do očí. Jeho oči svítily. Abych se vyhnul dojetí, které zasáhlo i&#160;mne, řekl jsem s&#160;úsměvem:</p>
			<p class="MLP_text ParaOverride-1">„Život není těžký, nýbrž velice originální.“</p>
			<p class="MLP_text ParaOverride-1">A&#160;on se srdečně zasmál taky.</p>
			<p class="MLP_text ParaOverride-1">Pak zůstal u&#160;mne, aby viděl, jak vyrovnávám konta zisků a&#160;ztrát. Bylo to hotové za pár minut. Konto zmizelo, ale vzalo s&#160;sebou i&#160;konto Adino, jejíž půjčku jsme zapsali do knížečky pro případ, že by se všechny ostatní doklady následkem nějaké pohromy ztratily, a&#160;aby bylo zachyceno, že musíme platit úroky. Druhá polovina konta zisku a&#160;ztráty zvýšila už tak povážlivou částku „má dáti“ na kontě Guidově.</p>
			<p class="MLP_text ParaOverride-1">Účetní jsou svou povahou tvorové s&#160;velkým sklonem k&#160;ironii. Při provádění oněch zápisů jsem si myslel: „Jedno konto&#160;– pojmenované zisky a&#160;ztráty&#160;– bylo zavražděno, druhé&#160;– Adino&#160;– zemřelo přirozenou smrtí, protože se nepodařilo udržet je při životě, a&#160;přitom jsme nedokázali sprovodit ze světa Guidovo konto, ačkoli jde o&#160;konto dubiózního dlužníka, které je pro náš podnik učiněný otevřený hrob.“</p>
			<p class="MLP_text ParaOverride-1">O&#160;účetnictví se pak v&#160;té kanceláři mluvilo dlouho. Guido nepřestával lopotně hledat nějaký jiný způsob, který by jej dokázal lépe chránit před případnými nástrahami zákona (jak on tomu říkal). Myslím, že se taky radil s&#160;nějakým účetním, protože jednoho dne přišel do kanceláře a&#160;navrhl mi, abychom zničili staré účetní knihy a&#160;sepsali nové, do nichž bychom zanesli fingovaný prodej na nějaké jméno, které by pak figurovalo jako plátce Adina vkladu. Přiběhl do kanceláře s&#160;takovou nadějí, že bylo bolestné muset ho zklamat. Navrhoval falšování, a&#160;právě to mě odpuzovalo. Až dosud jsme jenom přesouvali fakta a&#160;ohrožovali zájmy toho, kdo k&#160;tomu dal mlčky souhlas. Jenomže teď si Guido chtěl vymyslet přesun zboží. I&#160;mně bylo jasné, že tak a&#160;jedině tak se dají zahladit všechny stopy utrpěné ztráty, ale za jakou cenu! Bylo třeba vymyslet si taky jméno kupce nebo získat souhlas toho, kdo měl jako kupec figurovat. Neměl jsem nic proti tomu, aby se ty knihy zničily, i&#160;když jsem je vedl s&#160;takovou péčí, ale sepisovat nové by byla otrava. Měl jsem proti tomu námitky, a&#160;ty nakonec Guida přesvědčily. Faktura se tak snadno nefinguje. Bylo by třeba umět zfalšovat i&#160;doklady potvrzující, že to zboží existovalo a&#160;někomu patřilo.</p>
			<p class="MLP_text ParaOverride-1">Guido se svého záměru vzdal, ale druhý den přiběhl do kanceláře s&#160;jiným plánem, ve kterém se rovněž počítalo se zničením starých knih. Byl jsem rozmrzen při pomyšlení, že kvůli takovým řečem bude zase všecka ostatní práce stát, a&#160;ohradil jsem se:</p>
			<p class="MLP_text ParaOverride-1">„Když vidím, co se napřemýšlíš, řekl bych, že se vlastně připravuješ na bankrot! Jaký význam by jinak mohlo mít snížení tvého kapitálu o&#160;takovou maličkost? Zatím nikdo nemá právo nahlédnout do tvých knih. Je třeba pracovat, pracovat, a&#160;ne se zabývat hloupostmi.“</p>
			<p class="MLP_text ParaOverride-1">Přiznal se mi, že je tou myšlenkou posedlý. A&#160;jak jinak taky? Při troše smůly se mohl ocitnout před soudem a&#160;skončit ve vězení!</p>
			<p class="MLP_text ParaOverride-1">Z&#160;dob svých právnických studií jsem věděl, že Olivi vyložil naprosto přesně, jaké jsou povinnosti obchodníka, který dospěl k&#160;podobné bilanci, ale abych Guida i&#160;sebe zbavil té posedlosti, navrhl jsem mu, aby se poradil s&#160;některým ze svých přátel advokátů.</p>
			<p class="MLP_text ParaOverride-1">Odpověděl mi, že už to udělal, nebo spíš že nebyl u&#160;advokáta výslovně za tím účelem, protože se nechtěl svěřovat se svým tajemstvím ani právníkovi, ale že přiměl na lovu jednoho kamaráda, aby se o&#160;tom rozpovídal. Proto taky ví, že se Olivi nemýlí ani nepřehání… bohužel!</p>
			<p class="MLP_text ParaOverride-1">Když viděl, že to je zbytečné, přestal si vymýšlet, jak své účetnictví zfalšovat, ale přesto se neuklidnil. Kdykoli přišel do kanceláře a&#160;podíval se na své knihy, vždycky se zachmuřil. Jednoho dne se mi přiznal, že kdykoli vstoupí do naší místnosti, připadá si v&#160;předsíni trestnice a&#160;chce se mu utíkat pryč.</p>
			<p class="MLP_text ParaOverride-1">Jednou se mě zeptal:</p>
			<p class="MLP_text ParaOverride-1">„Augusta ví o&#160;naší bilanci všechno?“</p>
			<p class="MLP_text ParaOverride-1">Začervenal jsem se, protože se mi zdálo, jako bych v&#160;té otázce cítil výčitku. Věděla-li však o&#160;bilanci Ada, mohla o&#160;ní zřejmě vědět i&#160;Augusta. Nenapadlo mě to tak rychle, naopak se mi zdálo, že si tu jeho výčitku na svou adresu zasluhuju. Proto jsem zamumlal:</p>
			<p class="MLP_text ParaOverride-1">„Ví to asi od Ady nebo možná od Alberty, a&#160;té to řekla Ada.“</p>
			<p class="MLP_text ParaOverride-1">Připomínal jsem všechny ty praménky, které mohly vést k&#160;Augustě, ne snad abych popřel, že měla všechno z&#160;první ruky, to znamená ode mne, ale abych vysvětlil, že by bylo zbytečné, kdybych mlčel. Škoda! Kdybych byl rázem přiznal, že před Augustou nemám žádné tajnosti, byl bych se cítil daleko loajálnější a&#160;čestnější. Taková maličkost, jako je popírání činu, ke kterému by bylo lépe se přiznat a&#160;prohlásit jej za nevinný, dokáže pokazit i&#160;nejupřímnější přátelství.</p>
			<p class="MLP_text ParaOverride-1">Přestože to nemělo žádný význam ani pro Guida, ani pro mou historii, zaznamenám zde i&#160;fakt, že mě několik dní poté ten užvaněný prostředkovatel, s&#160;kterým jsme měli co dělat kvůli té modré skalici, zastavil na ulici a&#160;přeměřil si mě od hlavy až k&#160;patě, jak ho k&#160;tomu nutila jeho malá postava, kterou dokázal ještě zmenšit tím, že poklesával v&#160;kolenou, a&#160;řekl posměšně:</p>
			<p class="MLP_text ParaOverride-1">„Povídá se, že jste udělali i&#160;další takové obchody, jako byl ten s&#160;modrou skalicí!“</p>
			<p class="MLP_text ParaOverride-1">Pak, když viděl, jak jsem zbledl, stiskl mi ruku a&#160;dodal:</p>
			<p class="MLP_text ParaOverride-1">„Pokud jde o&#160;mne, já vám přeju ty nejlepší obchody. Doufám, že o&#160;tom nepochybujete.“</p>
			<p class="MLP_text ParaOverride-1">A&#160;odešel. Předpokládám, že mu o&#160;našich záležitostech pověděla jeho dcerka, jež chodila v&#160;lyceu do téže třídy jako malá Anna. Guidovi jsem o&#160;té malé indiskreci neřekl. Mým hlavním úkolem bylo chránit ho před zbytečnými obavami.</p>
			<p class="MLP_text ParaOverride-1">Překvapovalo mě, že Guido vůbec nic nezařídil, pokud šlo o&#160;Car­men, protože jsem věděl, že ženě výslovně slíbil, že ji propustí. Domníval jsem se, že se Ada vrátí domů po několika měsících jako poprvé. Místo toho se však Ada, aniž projela Terstem, odebrala do malé vily na Lago Maggiore, a&#160;brzy nato jí tam Guido dovezl děti.</p>
			<p class="MLP_text ParaOverride-1">Po návratu z&#160;té cesty se mě zeptal&#160;– nevím, jestli proto, že si sám vzpomněl na svůj slib, anebo proto, že mu jej připomněla Ada&#160;– zda by nebylo možné zaměstnat Carmen v&#160;mé kanceláři, to jest v&#160;kanceláři Oliviho. Věděl jsem sice dobře, že jsou v&#160;mé kanceláři všechna místa obsazena, ale vzhledem k&#160;tomu, jak mě o&#160;to Guido snažně prosil, uvolil jsem se tam zajít a&#160;promluvit o&#160;tom se svým administrátorem. Šťastnou náhodou odtud právě v&#160;těch dnech jeden Oliviho zaměstnanec odcházel, ale měl nižší plat, než byl ten, jímž Carmen v&#160;posledních měsících štědře obmyslel Guido, který měl podle mne ve zvyku platit si ženy z&#160;konta všeobecných výloh. Olivi se mě přeptal na Carmeniny schopnosti, a&#160;vzhledem k&#160;tomu, že jsem mu řekl to nejlepší, nabídl se, že ji přijme za stejných podmínek, jaké měl odcházející zaměstnanec. Podal jsem o&#160;tom zprávu Guidovi, ten se zakabonil a&#160;rozpačitě drbal na hlavě.</p>
			<p class="MLP_text ParaOverride-1">„Jak jí můžeme nabídnout nižší plat, než dostává? Nešlo by přece jen přimět Oliviho, aby jí dal tolik, kolik má teď?“</p>
			<p class="MLP_text ParaOverride-1">Věděl jsem, že to není možné, a&#160;kromě toho se Olivi necítil se­zdán se svými zaměstnanci jako my. Kdyby se ukázalo, že Carmen zasluhuje o&#160;korunu méně, než dělal dohodnutý plat, bez milosti by jí tu korunu srazil. Nakonec to skončilo takto: Olivi nedostal a&#160;ani nikdy nežádal konečnou odpověď a&#160;Carmen koulela svýma krásnýma očima v&#160;naší kanceláři dál.</p>
			<p class="MLP_text ParaOverride-1">Měli jsme s&#160;Adou mezi sebou tajemství a&#160;to tajemství zůstávalo důležité právě proto, že zůstávalo tajemstvím. Ada vytrvale Augustě psala, ale nikdy jí nepověděla, že jsme si spolu něco vysvětlili a&#160;že mi svěřila Guida do opatrování, a&#160;já jsem o&#160;tom také nemluvil. Jednoho dne mi Augusta ukázala jeden Adin dopis, který se mě týkal. Ada žádala především zprávy o&#160;mně a&#160;nakonec se dovolávala mé dobroty, abych jí něco řekl o&#160;chodu Guidových záležitostí. Vzrušilo mě to, když jsem slyšel, že se obrací na mne, a&#160;uklidnil jsem se, až když jsem viděl, že se na mne obrací kvůli zprávám o&#160;Guidovi jako obvykle. Opět jsem se nemusel ničeho odvažovat.</p>
			<p class="MLP_text ParaOverride-1">Napsal jsem Adě s&#160;Augustiným souhlasem, ale Guidovi jsem o&#160;tom neřekl. Sedl jsem ke stolu s&#160;úmyslem napsat opravdu obchodní dopis a&#160;sdělil jsem jí, že jsem velice spokojen se způsobem, jak teď Guido obchodní záležitosti řídí, to znamená pilně a&#160;chytře.</p>
			<p class="MLP_text ParaOverride-1">Byla to pravda, nebo přinejmenším jsem s&#160;ním byl ten den spokojen, protože se mu podařilo vydělat peníze prodejem zboží, které v&#160;městě skladoval už několik měsíců. Byla to čistá pravda, zdál se pilnější, ale stejně chodil dál každý týden na hon nebo na ryby. Úmyslně jsem ve své chvále přeháněl, zdálo se mi, že tak přispěju k&#160;Adinu vyléčení.</p>
			<p class="MLP_text ParaOverride-1">Pročetl jsem ten dopis znovu a&#160;neuspokojil mě. Něco v&#160;něm chybělo. Ada se na mne obrátila a&#160;bylo jisto, že si přeje vědět taky něco o&#160;mně. Bylo proto nezdvořilé, kdybych to neudělal. A&#160;pomalu pomaloučku&#160;– vzpomínám si na to, jako kdyby se mi to přihodilo teď&#160;– jsem se u&#160;toho stolu začal cítit v&#160;rozpacích, jako kdybych opět stál Adě tváří v&#160;tvář v&#160;tom potemnělém budoáru. Měl jsem tu podanou ručku hodně stisknout?</p>
			<p class="MLP_text ParaOverride-1">Dopsal jsem, ale pak jsem musel dopis přepsat, protože mi uklouz­la přímo kompromitující slova, že ji toužím zas vidět a&#160;doufám, že bude zase tak zdravá a&#160;tak krásná jako dřív. A&#160;to by znamenalo, že jsem ženu, která mi podala pouze ruku, vzal kolem pasu. Mou povinností bylo pouze stisknout tu ručku, jemně a&#160;dlouze ji stisknout na znamení, že chápu všechno, všechno, co nesmí být nikdy vysloveno.</p>
			<p class="MLP_text ParaOverride-1">Nebudu opakovat všechny fráze, které jsem probíral, abych našel něco, co by mohlo to dlouhé, něžné a&#160;výmluvné stisknutí ruky nahradit, uvedu jen ty, které jsem potom napsal. Mluvil jsem dlouze o&#160;stáří, které mě tíží. Nemůžu být kvůli stárnutí ani chvilku klidný. Každým oběhnutím mé krve se mi v&#160;kostech a&#160;žilách hromadí něco, co znamená stárnutí. Každé ráno se mi při probuzení jeví svět šedivější a&#160;já to ani nepozoruju, protože všechno zůstává sladěno: v&#160;novém dni nebyl ani jediný barevný tón ze dne předešlého; jinak bych si toho byl všiml a&#160;lítost by mě naplnila zoufalstvím.</p>
			<p class="MLP_text ParaOverride-1">Velice dobře si pamatuju, že jsem ten dopis odeslal s&#160;naprostým uspokojením. Vůbec jsem se těmi slovy nekompromitoval, ale přitom jsem si byl takřka jist, že pokud Ada smýšlí jako já, pak tomu milostnému stisku ruky porozumí. Nebylo třeba mnoho důvtipu, aby uhodla, že ten dlouhý rozklad o&#160;stáří neznamená nic jiného než můj strach, že se časem už nebudu moct těšit z&#160;lásky. Jako bych na lásku křičel: „Přijď, přijď!“ Nejsem si však docela jist, zda jsem tu lásku chtěl, ale pokud tu je nějaká pochybnost, vyplývá pouze z&#160;faktu, že vím, že jsem to přibližně tak napsal.</p>
			<p class="MLP_text ParaOverride-1">Pro Augustu jsem udělal opis toho dopisu, ale rozklad o&#160;stáří jsem vynechal. Nebyla by to sice pochopila, avšak opatrnosti nikdy nezbývá. Byl bych se mohl začervenat, kdybych ucítil, jak se na mne dívá, když tisknu ruku její sestry! Ano! Ještě jsem se dokázal červenat. A&#160;červenal jsem se i&#160;tehdy, když jsem od Ady dostal lístek s&#160;poděkováním, v&#160;němž se o&#160;mém žvatlání o&#160;stáří vůbec nezmínila. Připadalo mi, že se ona přede mnou kompromitovala mnohem více, než jsem se já kdy kompromitoval před ní. Neodtáhla svou ručku, když jsem jí ji stiskl. Nechávala ji nehybně ležet v&#160;mé, a&#160;u&#160;ženy je nehybnost formou souhlasu.</p>
			<p class="MLP_text ParaOverride-1">Několik dní potom, co jsem napsal ten dopis, jsem zjistil, že Guido začal hrát na burze. Dozvěděl jsem se to indiskrecí senzála Niliniho.</p>
			<p class="MLP_text ParaOverride-1">Znal jsem Niliniho dlouhá léta, bývali jsme totiž spolužáky v&#160;lyceu, ale on je musel opustit a&#160;nastoupit do kanceláře svého strýce. Tu a&#160;tam jsme se potom vídali a&#160;vzpomínám si, že rozdílnost našich osudů mi v&#160;našich vztazích zajistila jakousi nadřazenost. Zdravíval mě tehdy první a&#160;často se snažil se mnou sblížit. To se mi zdálo přirozené, připadalo mi však méně vysvětlitelné, když se ke mně v&#160;době, kterou nedovedu upřesnit, začal chovat s&#160;velkou povýšeností. Už mě nezdravil a&#160;na můj pozdrav jen taktak odpovídal. Trochu jsem o&#160;tom uvažoval, neboť moje kůže je velmi citlivá a&#160;snadno ji leccos škrábne. Ale co dělat? Možná že mě objevil v&#160;Guidově kanceláři a&#160;zdálo se mu, že tam zaujímám podřadné místo, a&#160;pohrdá mnou kvůli tomu, anebo, a&#160;to je stejně pravděpodobné, zpyšněl, když jeho strýc zemřel a&#160;on se stal nezávislým burzovním senzálem. V&#160;malých poměrech k&#160;takovým vztahům dochází často. Lidé se jednoho krásného dne začnou na sebe dívat s&#160;nenávistí a&#160;opovržením, i&#160;když k&#160;žádnému projevu nepřátelství nedošlo.</p>
			<p class="MLP_text ParaOverride-1">Proto jsem byl překvapen, když jsem viděl, jak vchází do naší kanceláře, kde jsem byl sám, a&#160;ptá se po Guidovi. Smekl klobouk a&#160;podal mi ruku. Potom se hned s&#160;velkou nenuceností uvelebil v&#160;jednom z&#160;našich velkých křesel. Díval jsem se na něho se zájmem. Neviděl jsem ho už léta tak zblízka a&#160;teď svým otevřeně projevovaným nepřátelstvím dosáhl toho, že jsem jej pozoroval s&#160;největším napětím.</p>
			<p class="MLP_text ParaOverride-1">Bylo mu tehdy asi čtyřicet let a&#160;byl velice ošklivý, protože měl skoro úplnou pleš a&#160;z&#160;ní trčely jen jakési oázy hustých černých vlasů, jedna na šíji a&#160;další na spáncích, tvář měl žlutou s&#160;příliš vrásčitou kůží a&#160;tlustým nosem. Byl malý a&#160;hubený a&#160;vypínal se, jak mohl, takže když jsem s&#160;ním mluvil, cítil jsem v&#160;týlu lehkou sympatickou bolest&#160;– což byl vůči němu jediný projev sympatie z&#160;mé strany. Onoho dne se mi zdálo, že zadržuje smích a&#160;že má tvář staženou posměchem nebo pohrdáním, ale to se nemohlo týkat mne vzhledem k&#160;tomu, že mě předtím tak přívětivě pozdravil. Teprve později jsem zjistil, že mu tu ironii vtiskla do tváře bizarní matka příroda. Měl totiž špatný skus, a&#160;mezi čelistmi mu zůstával na jedné straně úst dolíček a&#160;právě v&#160;něm sídlila ta jeho typická ironie. Možná že se tak rád posmíval svým bližním jenom proto, aby se přizpůsobil své masce, které se dokázal zbavit, jedině když zíval. Naprosto to nebyl hlupák a&#160;jedovaté šípy z&#160;něho jen lítaly, ovšem nejraději proti nepřítomným.</p>
			<p class="MLP_text ParaOverride-1">Mnoho breptal a&#160;měl velkou obrazotvornost, obzvláště ve věcech burzovních. Mluvil o&#160;burze, jako by šlo o&#160;nějakou osobu, a&#160;líčil, jak se třese před hrozbou nebo jak je uspaná netečností, a&#160;jako by měla tvář, která se dokáže smát i&#160;plakat. Viděl ji, jak vystupuje tanečním krokem po schodišti nebo jak se řítí, div neupadne, obdivoval ji, jak se s&#160;jedním cenným papírem mazlí a&#160;jiný rdousí, nebo také jak učí lidi umírněnosti a&#160;činorodosti. Proto taky s&#160;ní může jednat jenom ten, kdo má rozum. Na burze se peníze válejí po zemi, ale sehnout se a&#160;posbírat je není tak lehké.</p>
			<p class="MLP_text ParaOverride-1">Nabídl jsem mu cigaretu a&#160;nechal jsem ho čekat. Zabýval jsem se vyřizováním jisté korespondence. Po nějaké chvíli ho to omrzelo a&#160;řekl, že už déle nemůže zůstat. Ostatně přišel jen proto, aby Guidovi pověděl, že jisté akcie s&#160;podivným jménem <span class="MLP_znak_kurziva_11b">Rio Tinto</span>, jež on Guidovi minulý týden poradil koupit&#160;– ano, právě před čtyřiadvaceti hodinami&#160;– vyskočily za den zhruba o&#160;deset procent. A&#160;dal se do srdečného smíchu.</p>
			<p class="MLP_text ParaOverride-1">„Zatímco my tady mluvíme nebo co tu čekám, poburzovní nálada udělala svoje. Kdyby chtěl pan Speier koupit ty akcie dneska, kdo ví, jakou cenu by musel zaplatit. Skvěle jsem to uhodl, kam burza míří!“</p>
			<p class="MLP_text ParaOverride-1">Holedbal se, jaké má oko a&#160;že za ně vděčí své dlouhé důvěrné známosti s&#160;burzou. Odmlčel se a&#160;položil mi otázku:</p>
			<p class="MLP_text ParaOverride-1">„Co je podle tebe lepší škola, univerzita, nebo burza?“</p>
			<p class="MLP_text ParaOverride-1">Čelist mu poklesla ještě víc a&#160;ta ironická jamka se zvětšila.</p>
			<p class="MLP_text ParaOverride-1">„Samozřejmě že burza!“ řekl jsem s&#160;přesvědčením. A&#160;ta odpověď mi u&#160;něho vynesla vřelý stisk ruky, když odcházel.</p>
			<p class="MLP_text ParaOverride-1">Guido tedy hrál na burze! Kdybych byl býval pozornější, mohl jsem to uhodnout už předtím, protože když jsem mu ukazoval přesné konto s&#160;nikoli nevýznamnými zisky, jichž jsme dosáhli našimi posledními obchody, díval se na ně s&#160;úsměvem, ale s&#160;jakýmsi pohrdáním. Měl za to, že jsme museli na vydělání těch peněz pracovat příliš mnoho. A&#160;přitom bylo jasné, že s&#160;nějakými deseti takovými obchody by bylo možno krýt ztrátu z&#160;minulého roku! Co jsem teď měl dělat já, který ho před několika dny ve svém dopise chválil?</p>
			<p class="MLP_text ParaOverride-1">Nedlouho poté přišel Guido do kanceláře a&#160;já jsem mu věrně podal zprávu o&#160;tom, co Nilini říkal. Poslouchal to tak napjatě, že si ani neuvědomil, že jsem se tak dozvěděl, že hraje, a&#160;běžel pryč.</p>
			<p class="MLP_text ParaOverride-1">Večer jsem o&#160;tom mluvil s&#160;Augustou a&#160;ta měla za to, že máme nechat Adu na pokoji a&#160;místo toho upozornit na nebezpečí, jemuž se Guido vystavuje, paní Malfentiovou. Žádala mě, aby i&#160;já udělal, co je v&#160;mých silách, a&#160;zabránil mu v&#160;hloupostech.</p>
			<p class="MLP_text ParaOverride-1">Dlouho jsem si chystal slova, která mu budu muset říct. Konečně tedy uskutečním své předsevzetí o&#160;tom, že budu účinně dobrý, a&#160;dodržím slib, který jsem dal Adě. Věděl jsem, jak na Guida, abych ho přiměl poslechnout mě. Každý, kdo hraje na burze&#160;– chtěl jsem mu vysvětlit&#160;– dopouští se lehkomyslnosti, ale ze všech nejvíc obchodník, který má za sebou podobnou bilanci jako on.</p>
			<p class="MLP_text ParaOverride-1">Příští den jsem začal velice dobře</p>
			<p class="MLP_text ParaOverride-1">„Tak ty teď hraješ na burze? Chceš skončit ve vězení!?“ zeptal jsem se ho přísně. Byl jsem připravený na scénu a&#160;měl jsem ještě v&#160;záloze prohlášení, že když bude takovýmto způsobem firmu ohrožovat, kancelář bez dalšího opustím.</p>
			<p class="MLP_text ParaOverride-1">Guido mě dokázal rychle odzbrojit. Až dosud to držel v&#160;tajnosti, ale teď mi s&#160;upřímností dobrého hocha řekl o&#160;svých obchodech všechny podrobnosti. Pracoval s&#160;cennými papíry báňské společnosti nevím které země a&#160;vyneslo mu to tolik, že by to skoro stačilo na krytí ztráty v&#160;naší bilanci. Teď už všechno nebezpečí pominulo a&#160;může mi všechno povědět. Kdyby byl měl smůlu a&#160;přišel o&#160;to, co vydělal, byl by jednoduše hry nechal. A&#160;kdyby mu naopak štěstí přálo i&#160;nadále, dal by moje zápisy co nejrychleji do pořádku, protože stále pociťuje jejich hrozbu.</p>
			<p class="MLP_text ParaOverride-1">Shledal jsem, že vůbec nemám proč se zlobit a&#160;že je Guidovi naopak třeba blahopřát. Pokud jde o&#160;otázky účetnické, řekl jsem mu, že může být od nynějška klidný, neboť když máme k&#160;dispozici hotovost, je velice snadné dát do pořádku i&#160;nejnepříznivější účetnictví. Až se Adino konto zaknihuje, jak se patří, a&#160;až se aspoň trochu zmenší konto, kterému jsem říkal propast firmy, to jest konto Guidovo, bude naše bilance bezvadná.</p>
			<p class="MLP_text ParaOverride-1">Potom jsem mu navrhl, abychom tu nápravu provedli hned a&#160;zapsali burzovní operace na konto firmy. Naštěstí s&#160;tím nesouhlasil, protože jinak bych se byl stal účetním burzovního spekulanta a&#160;byla by na mně spočinula větší odpovědnost. Takto naopak věci probíhaly, jako kdybych neexistoval. Guido můj návrh odmítl z&#160;důvodů, které se mi zdály správné. Kdybychom tak hned splatili své dluhy, přineslo by to neštěstí, všude totiž, kde se hraje, je rozšířena pověra, že cizí peníze přinášejí štěstí. Já tomu sice nevěřím, ale když hraju, nezanedbám ani já pro jistotu žádné bezpečnostní opatření.</p>
			<p class="MLP_text ParaOverride-1">Po jistou dobu jsem si dělal výčitky, že jsem Guidovo sdělení přijal bez jakékoli výhrady. Ale když jsem viděl, že se stejným způsobem chová paní Malfentiová, která mi vypravovala, jaké peníze uměl její muž vydělat na burze, a&#160;zrovna tak Ada, u&#160;níž jsem vycítil, že považuje hru na burze za běžné odvětví obchodu, pochopil jsem, že v&#160;tomto ohledu se mi nemohlo naprosto nic vyčítat. Moje zapřísahání by Guida na šikmé ploše nestačilo zadržet, nemělo by žádný účinek, pokud by je nepodporovali všichni členové rodiny.</p>
			<p class="MLP_text ParaOverride-1">A&#160;tak hrál Guido dál a&#160;celá rodina s&#160;ním. I&#160;já patřil k&#160;tomu spolku, dokonce jsem navázal s&#160;Nilinim jakési zvláštní přátelské vztahy. Jisté je, že jsem ho nemohl snést, protože jsem ho pokládal za nevzdělaného nafoukance, ale vzhledem ke Guidovi, který od něho očekával dobré rady, jsem zřejmě dokázal své city tak dobře skrýt, že si Nilini nakonec myslel, že ve mně má oddaného přítele. Nepopírám, že moje zdvořilost vůči němu vyplývala možná i&#160;z&#160;přání vyhnout se nepříjemnému pocitu, který ve mně vyvolávalo jeho nepřátelství, tak působivé zásluhou té ironie, která se šklebila z&#160;jeho šeredné tváře. Nikdy jsem mu však neprokázal víc zdvořilosti, než že jsem mu podal ruku a&#160;pozdravil, když přišel a&#160;když odcházel. Zato on byl náramně zdvořilý a&#160;já nedokázal přijímat jeho zdvořilosti bez vděčnosti, a&#160;to je opravdu ta největší zdvořilost, jakou lze na světě někomu prokázat. Obstarával mi pašované cigarety a&#160;dával si je platit tak, jak je platil sám, to znamená velice levně. Kdyby mi byl příjemnější, byl by mě dokázal přimět, abych hrál na burze jeho prostřednictvím, což jsem nikdy neudělal jenom proto, abych se s&#160;ním nemusel vídat častěji.</p>
			<p class="MLP_text ParaOverride-1">Vídal jsem ho i&#160;tak až příliš často! Trávil v&#160;naší kanceláři celé hodiny, přestože nebyl zamilován do Carmen, což se dalo snadno zjistit. Přicházel dělat společnost mně. Vypadalo to, že si umínil vzdělat mě v&#160;politice, do níž hluboce pronikl kvůli burze. Ukazoval mi, jak si velké mocnosti jeden den tisknou ruce a&#160;druhý den se fackují. Nevím, jestli předvídal budoucnost, protože jsem ho z&#160;anti­patie nikdy neposlouchal. Zachovával jsem přihlouplý stereotypní úsměv. Naše nedorozumění bylo jistě důsledkem mylného výkladu mého úsměvu, který se jemu zdál výrazem obdivu. Já za to nemůžu.</p>
			<p class="MLP_text ParaOverride-1">Vím jenom o&#160;těch věcech, které denně opakoval. Mohl jsem si všimnout, že to byl pochybný Ital, protože se mu zdálo, že by bylo lepší, kdyby Terst zůstal rakouský. Zbožňoval Německo, a&#160;zvláště německé železnice, jezdící s&#160;takovou přesností. Byl svým způsobem socialista a&#160;byl by chtěl, aby bylo zakázáno, aby jedna osoba vlastnila víc než sto tisíc korun! Nezasmál jsem se ani tenkrát, když v&#160;rozhovoru s&#160;Guidem připustil, že má právě sto tisíc korun a&#160;ani halíř víc. Nesmál jsem se a&#160;ani jsem se ho neptal, jestli by svou teorii změnil, kdyby vydělal další peníze. Náš vztah byl věru divný. Nedokázal jsem se smát ani s&#160;ním, ani jemu.</p>
			<p class="MLP_text ParaOverride-1">Kdykoli pronesl nějakou tu svou sentenci, napřímil se v&#160;křesle, takže jeho oči hleděly ke stropu, kdežto ke mně zůstala obrácena ta jamka, kterou jsem nazval mandibulární. Tou jamkou on i&#160;viděl! Několikrát jsem chtěl té jeho polohy využít a&#160;myslet na něco jiného, ale on se hned dovolával mé pozornosti a&#160;ptal se mě:</p>
			<p class="MLP_text ParaOverride-1">„Posloucháš mě?“</p>
			<p class="MLP_text ParaOverride-1">Po onom citovém výlevu mi Guido dlouhou dobu o&#160;svých obchodech nevykládal. Z&#160;počátku mi o&#160;tom něco prozrazoval Nilini, pak však byl i&#160;on zdrženlivější. Že Guido hraje na burze dál, jsem věděl od samotné Ady.</p>
			<p class="MLP_text ParaOverride-1">Když se vrátila, shledal jsem, že opět trochu zošklivěla. Byla spíš nafouklá než ztloustlá. Tváře, které jí narostly, byly i&#160;tentokrát na nepravém místě a&#160;dělaly jí z&#160;obličeje skoro čtverec. Oči i&#160;nadále deformovaly svalstvo, které je obepínalo. Mé překvapení bylo veliké, protože od Guida a&#160;ostatních, co ji byli navštívit, jsem slyšel, že jí každým dnem přibývá nových sil i&#160;zdraví.</p>
			<p class="MLP_text ParaOverride-1">Jenže zdravím ženy je především její krása.</p>
			<p class="MLP_text ParaOverride-1">Ada mě překvapila i&#160;jinými věcmi. Pozdravila mě sice vřele, ale ne jinak, než jak pozdravila Augustu. Už mezi námi nebylo žádné tajemství a&#160;jistě si už nevzpomínala, že plakala při pomyšlení, jak jsem kvůli ní tolik trpěl. Tím líp! Zapomněla nakonec na svá práva na mne! Byl jsem jí dobrým švagrem a&#160;měla mě ráda jen proto, že shledala, že se moje vřelé vztahy k&#160;ženě nemění, a&#160;to bylo v&#160;rodině Malfentiů vždycky předmětem obdivu.</p>
			<p class="MLP_text ParaOverride-1">Jednoho dne jsem učinil objev, který mě dosti překvapil. Ada si myslela, že je ještě pořád krásná! Tam u&#160;toho jezera se jí někdo dvořil a&#160;bylo zřejmé, že měla ze svých úspěchů radost. Pravděpodobně je přeháněla, zdálo se mi totiž přemrštěné tvrdit, že musela svůj pobyt přerušit, aby unikla pronásledování nějakého ctitele. Připouštím, že něco na tom být mohlo, protože tomu, kdo ji předtím neznal, mohla připadat méně ošklivá. Ale ovšem ne o&#160;tolik&#160;– s&#160;těma očima, s&#160;tou barvou a&#160;s&#160;tímhle tvarem tváře! Nám se zdála o&#160;to ošklivější, že jsme si pamatovali, jaká bývala, a&#160;viděli zřetelněji, jak ji ta nemoc zpustošila.</p>
			<p class="MLP_text ParaOverride-1">Jednou večer jsme Guida a&#160;ji pozvali k&#160;nám. Bylo to příjemné setkání, opravdu rodinné. Vypadalo to jako pokračování našeho zasnoubení ve čtyřech. Až na to, že Adiny vlasy už nezářily žádným světlem.</p>
			<p class="MLP_text ParaOverride-1">Když jsme se rozcházeli a&#160;já jí pomáhal do pláště, ocitl jsem se s&#160;ní na okamžik sám. Najednou jsem měl pocit, že se naše vztahy poněkud změnily. Byli jsme ponecháni sami a&#160;možná jsme si mohli povědět, co jsme si v&#160;přítomnosti ostatních říct nechtěli. Zatímco jsem jí pomáhal, uvažoval jsem, co mám říct, a&#160;nakonec jsem na to přišel</p>
			<p class="MLP_text ParaOverride-1">„Víš, že hraje na burze?“ řekl jsem jí vážným hlasem. Někdy se mě zmocňuje pochybnost, jestli jsem těmi slovy nechtěl přivolat vzpomínku na naše setkání a&#160;nedovolit, aby bylo zapomenuto.</p>
			<p class="MLP_text ParaOverride-1">„Ano,“ řekla s&#160;úsměvem, „a dělá dobře. Slyšela jsem, že si vede docela šikovně.“</p>
			<p class="MLP_text ParaOverride-1">Hlasitě jsem se s&#160;ní rozesmál. Měl jsem pocit, že jsem zbaven vší odpovědnosti. Když odcházela, zašeptala:</p>
			<p class="MLP_text ParaOverride-1">„Ta Carmen je ve vaší kanceláři pořád?“</p>
			<p class="MLP_text ParaOverride-1">Nepodařilo se mi odpovědět, protože už odcházela. Už nás nespojovala minulost, nýbrž její žárlivost. A&#160;ta byla stejně živá jako při našem posledním setkání.</p>
			<p class="MLP_text ParaOverride-1">Teď, když o&#160;tom přemýšlím, shledávám, že jsem si měl všimnout mnohem dřív, než jsem na to byl upozorněn, že Guido začal na burze prohrávat. Z&#160;tváře mu zmizel výraz vítězství, který ji ozařoval, a&#160;znovu projevoval velkou starost o&#160;tu zmanipulovanou bilanci.</p>
			<p class="MLP_text ParaOverride-1">„Proč ti to dělá starost,“ zeptal jsem se ho ve své nevinnosti, „když už máš v&#160;kapse, co potřebuješ, aby ty zápisy zcela odpovídaly skutečnosti? S&#160;tolika penězi se do vězení nechodí.“ Ale tenkrát, jak jsem se pak dozvěděl, už neměl v&#160;kapse nic.</p>
			<p class="MLP_text ParaOverride-1">Věřil jsem tak pevně, že se ho drží štěstí, že jsem si nevšiml řady příznaků, které mě mohly přesvědčit o&#160;něčem jiném.</p>
			<p class="MLP_text ParaOverride-1">Jednoho srpnového večera mě znovu odvlekl na ryby. V&#160;oslňujícím světle měsíce, který byl skoro v&#160;úplňku, bylo málo pravděpodobné, že bychom něco chytili na udici. Ale Guido naléhal, říkal, že se nám na moři aspoň trochu uleví od horka. A&#160;nic jiného jsme tam opravdu nenašli. Po jediném pokusu jsme už ani neházeli návnady a&#160;nechávali udice viset z&#160;člunu, zatímco Luciano vesloval na širé moře. Měsíční paprsky pronikaly až na dno, takže velké ryby viděly ještě líp a&#160;nástrahám se vyhýbaly, a&#160;i ty menší dokázaly ožírat návnadu a&#160;nespolknout háček. Naše návnady byly jen dárkem pro tu drobotinu.</p>
			<p class="MLP_text ParaOverride-1">Guido si lehl na záď a&#160;já na příď. Za chvíli zašeptal:</p>
			<p class="MLP_text ParaOverride-1">„Jak je všechno to světlo smutné!“</p>
			<p class="MLP_text ParaOverride-1">Pravděpodobně to řekl proto, že mu světlo nedovolovalo spát, a&#160;já s&#160;ním souhlasil, abych ho potěšil, a&#160;taky proto, že jsem nechtěl hloupými diskusemi rušit slavnostní klid, kterým jsme zvolna pluli. Ale Luciano nesouhlasil a&#160;řekl, že jemu se to světlo náramně líbí. Vzhledem k&#160;tomu, že Guido neodpověděl, chtěl jsem ho umlčet a&#160;řekl jsem mu, že světlo je určitě smutná věc, neboť v&#160;něm člověk vidí věci tohoto světa. A&#160;navíc brání lovit ryby. Luciano se zasmál a&#160;zmlkl.</p>
			<p class="MLP_text ParaOverride-1">Byli jsme zticha dlouho. Několikrát jsem tváří v&#160;tvář měsíci zazíval. Litoval jsem, že jsem se dal přemluvit a&#160;do toho člunu vlezl.</p>
			<p class="MLP_text ParaOverride-1">Znenadání se mě Guido zeptal:</p>
			<p class="MLP_text ParaOverride-1">„Dovedl bys mi jako chemik povědět, jestli je veronal účinnější čistý, nebo se sodíkem?“</p>
			<p class="MLP_text ParaOverride-1">Já ve skutečnosti ani nevěděl, že nějaký veronal se sodíkem existuje. Chemik přece nemůže znát všecko zpaměti. Vím toho o&#160;chemii tolik, že si ve svých knihách můžu okamžitě najít nejen jakoukoli informaci, ale taky&#160;– jak se ukázalo v&#160;tomto případě&#160;– debatovat i&#160;o&#160;tom, co neznám.</p>
			<p class="MLP_text ParaOverride-1">Se sodíkem? Ale každý přece ví, že se sodíkem se všecko slučuje snadněji. Dokonce jsem si v&#160;této souvislosti vzpomněl na chvalozpěv, který na sodík pronesl jeden můj profesor ve své úvodní přednášce, jediné, které jsem se zúčastnil&#160;– a&#160;taky jsem jej více méně přesně reprodukoval. Sodík je dopravním prostředkem, do něhož jednotlivé prvky nastupují, aby se pohybovaly rychleji. A&#160;profesor připomněl, jak chlorid sodný prochází z&#160;organismu do organismu a&#160;jak se vlivem své váhy shromažďuje v&#160;největší jímce světa, v&#160;moři. Nevím, jestli jsem podal myšlenku svého profesora přesně, ale v&#160;té chvíli, před tou ohromnou rozlohou chloridu sodného, jsem mluvil o&#160;sodíku s&#160;bezmeznou úctou.</p>
			<p class="MLP_text ParaOverride-1">Po chvilce váhání se mě Guido ještě zeptal:</p>
			<p class="MLP_text ParaOverride-1">„Takže kdo by chtěl umřít, měl by si vzít veronal se sodíkem?“</p>
			<p class="MLP_text ParaOverride-1">„Ano,“ odpověděl jsem.</p>
			<p class="MLP_text ParaOverride-1">Potom jsem si vzpomněl, že jsou taky případy, kdy chce někdo sebevraždu jenom předstírat, a&#160;aniž jsem si hned uvědomil, že Guidovi připomínám nehezkou příhodu z&#160;jeho života, jsem dodal:</p>
			<p class="MLP_text ParaOverride-1">„A&#160;kdo nechce umřít, ten si musí vzít veronal čistý.“</p>
			<p class="MLP_text ParaOverride-1">Guidovy úvahy o&#160;veronalu mě mohly přimět k&#160;zamyšlení. Ale já nic nepochopil, byl jsem příliš zaujat sodíkem. V&#160;příštích dnech jsem byl s&#160;to poskytnout Guidovi nové důkazy o&#160;vlastnosti, kterou jsem sodíku přisoudil: sodík se přidává i&#160;do rtuti, aby se urychlilo tvoření amalgamů, což není nic jiného než pevné objetí dvou hmot, objetí, které nahrazuje sloučení nebo asimilaci. Sodík je kuplířem mezi zlatem a&#160;rtutí. Ale Guidovi už na veronalu nezáleželo a&#160;já se teď domnívám, že v&#160;té chvíli byly jeho vyhlídky na burze lepší.</p>
			<p class="MLP_text ParaOverride-1">Ada přišla během týdne nejméně třikrát do kanceláře. Teprve po druhé návštěvě mě napadlo, že snad chce mluvit se mnou.</p>
			<p class="MLP_text ParaOverride-1">Poprvé narazila na Niliniho, který se zase jednou dal do mého vzdělávání. Čekala celou hodinu, jestli neodejde, ale udělala chybu, že se s&#160;ním bavila, protože si pak myslel, že musí zůstat. Když se představili, oddychl jsem si, ulevilo se mi, že se ta Niliniho mandi­bulární jamka už neobrací ke mně. Jejich rozhovoru jsem se ne­účastnil.</p>
			<p class="MLP_text ParaOverride-1">Nilini byl dokonce duchaplný a&#160;překvapil Adu, když vyprávěl, že se v&#160;Tergesteu klevetí stejně jako v&#160;budoáru nějaké dámy. Jenomže na burze jsou lidé podle něho jako vždycky lépe informováni než jinde. Adě se zdálo, že Nilini ženy pomlouvá. Řekla, že ani neví, co to jsou klepy. V&#160;té chvíli jsem zasáhl, abych potvrdil, že za celá dlouhá léta, co ji znám, jsem nikdy neslyšel, že by z&#160;jejích úst vyšlo slovo, které by klepy i&#160;jenom připomínalo. Říkal jsem to s&#160;úsměvem, protože se mi zdálo, jako bych jí to vyčítal. Nepomlouvala, poněvadž se záležitostmi druhých vlastně nezabývala. Zpočátku, dokud kvetla zdravím, myslela na vlastní věci, a&#160;pak, když ji zachvátila nemoc, zůstal v&#160;ní už jen kousínek volného místa, a&#160;to zabrala její žárlivost. Byla opravdový sobec, ale moje svědectví přijala s&#160;vděčností.</p>
			<p class="MLP_text ParaOverride-1">Nilini dělal, jako by nevěřil ani jí, ani mně. Řekl, že mě zná mnoho let a&#160;je přesvědčen, že jsem velice naivní. To mě pobavilo a&#160;pobavilo to i&#160;Adu. Zato jsem byl velice rozmrzelý, když prohlásil&#160;– poprvé před třetí osobou&#160;– že jsem jedním z&#160;jeho nejlepších přátel a&#160;že mě tedy důkladně zná. Neodvážil jsem se proti tomu ohradit, ale cítil jsem se tím drzým prohlášením uražen ve svém studu jako dívka pokáraná veřejně, že se dopouští smilstva.</p>
			<p class="MLP_text ParaOverride-1">Jsem tak prostoduchý, řekl Nilini, že by Ada mohla s&#160;obvyklou ženskou prohnaností v&#160;mé přítomnosti pomlouvat a&#160;já bych to ani nezpozoroval. Mně se zdálo, že se Ada těmi pochybnými komplimenty baví i&#160;nadále, později jsem se však dozvěděl, že ho nechávala mluvit v&#160;naději, že se vymluví a&#160;odejde. Na to však měla čekat marně.</p>
			<p class="MLP_text ParaOverride-1">Když přišla Ada podruhé, byl jsem s&#160;Guidem. Tenkrát jsem v&#160;její tváři četl výraz netrpělivosti a&#160;uhodl jsem, že hledá mne. Než opět přišla, pohrával jsem si se svými obvyklými sny. V&#160;podstatě na mně lásku nežádala, ale příliš často chtěla být se mnou sama. Pro muže je těžké pochopit, co ženy chtějí, taky proto, že to často nevědí ani ženy samy.</p>
			<p class="MLP_text ParaOverride-1">Z&#160;jejích slov jsem si žádný nový cit nevyvodil. Adě se hlas zadrhával vzrušením, sotva se mnou mohla promluvit, ne však proto, že mluvila se mnou. Chtěla vědět, z&#160;jakých důvodů nebyla Carmen propuštěna. Pověděl jsem jí všechno, co jsem o&#160;tom věděl, včetně toho našeho pokusu obstarat jí místo u&#160;Oliviho.</p>
			<p class="MLP_text ParaOverride-1">Okamžitě se trochu uklidnila, protože to, co jsem jí řekl, odpovídalo přesně tomu, co jí řekl Guido. Později jsem se dozvěděl, že ty záchvaty žárlivosti se u&#160;ní opakovaly pravidelně. Dostavovaly se bez jakékoli zjevné příčiny a&#160;mizely po nějakém slově, které ji přesvědčilo.</p>
			<p class="MLP_text ParaOverride-1">Zeptala se mne ještě na dvě věci, a&#160;to jestli je opravdu tak obtížné najít pro sekretářku nějaké místo a&#160;jestli Carmenina rodina žije v&#160;takových poměrech, že je závislá na jejím platu.</p>
			<p class="MLP_text ParaOverride-1">Vysvětlil jsem jí, že teď je v&#160;Terstu těžké najít pro ženu práci v&#160;kanceláři. A&#160;pokud šlo o&#160;její druhou otázku, na tu jsem odpovědět nemohl, nikoho z&#160;Carmeniny rodiny jsem totiž neznal.</p>
			<p class="MLP_text ParaOverride-1">„Ale Guido zná v&#160;té rodině všechny,“ zašeptala Ada hněvivě a&#160;po tvářích se jí znovu řinuly slzy.</p>
			<p class="MLP_text ParaOverride-1">Pak mi na rozloučenou stiskla ruku a&#160;poděkovala mi. Usmívala se skrze ty slzy a&#160;řekla, že ví, že se na mne může spolehnout. Ten úsměv se mi líbil, protože nebyl určen švagrovi, nýbrž tomu, kdo s&#160;ní byl spojen tajnými pouty. Pokusil jsem se dokázat, že si ten úsměv zasluhuju, a&#160;zašeptal jsem:</p>
			<p class="MLP_text ParaOverride-1">„Nemám strach o&#160;Guida kvůli Carmen, ale kvůli tomu, že hraje na burze!“</p>
			<p class="MLP_text ParaOverride-1">„To není důležité. Mluvila jsem o&#160;tom i&#160;s&#160;matkou. Otec taky hrál na burze a&#160;vydělal tam plno peněz!“</p>
			<p class="MLP_text ParaOverride-1">Byl jsem tou odpovědí vyveden z&#160;míry a&#160;naléhal jsem:</p>
			<p class="MLP_text ParaOverride-1">„Ten Nilini se mi nelíbí. Není vůbec pravda, že jsem jeho přítelem.“</p>
			<p class="MLP_text ParaOverride-1">Podívala se na mne s&#160;překvapením:</p>
			<p class="MLP_text ParaOverride-1">„Mně se zdá, že je čestný. Guido ho má taky velice rád. A&#160;myslím si, že Guido je teď ve svých záležitostech velmi pečlivý.“</p>
			<p class="MLP_text ParaOverride-1">Byl jsem pevně rozhodnut neříct o&#160;Guidovi nic špatného, a&#160;tak jsem mlčel. Když jsem se ocitl sám, nemyslel jsem na Guida, ale na sebe. Možná že bylo dobře, že mi Ada konečně připadala jako má sestra a&#160;nic jiného. Neslibovala lásku a&#160;nehrozila láskou. Několik dní jsem běhal po městě, neklidný a&#160;vyvedený z&#160;rovnováhy. Nemohl jsem dospět k&#160;tomu, abych si rozuměl. Proč jsem se cítil tak, jako kdyby mě v&#160;té chvíli opustila Carla? Nepřihodilo se mi nic nového. Upřímně si myslím, že jsem vždycky potřeboval nějaké dobrodružství nebo komplikace, které se mu podobají. Mé vztahy k&#160;Adě nebyly teď už vůbec komplikované.</p>
			<p class="MLP_text ParaOverride-1">Nilini jednoho dne kázal ze své lenošky víc než obvykle: od obzoru se blíží bouře, není to nic jiného než zdražení peněz. Burza byla rázem nasycená a&#160;nemohla už nic víc pozřít.</p>
			<p class="MLP_text ParaOverride-1">„Vrhněme tam sodík!“ navrhl jsem.</p>
			<p class="MLP_text ParaOverride-1">Toto přerušení se mu pranic nelíbilo, ale aby se nemusel zlobit, přešel je: najednou jsou peníze na tomto světě vzácné, a&#160;proto drahé. Byl překvapen, že k&#160;tomu došlo už teď, předvídal, že k&#160;tomu dojde až za měsíc.</p>
			<p class="MLP_text ParaOverride-1">„Nejspíš poslali všechny peníze na měsíc,“ řekl jsem.</p>
			<p class="MLP_text ParaOverride-1">„To jsou vážné věci, o&#160;kterých se nežertuje,“ prohlásil Nilini a&#160;díval se dál na strop. „Teď se uvidí, kdo má srdce opravdového bojovníka a&#160;kdo naopak při první ráně podlehne.“</p>
			<p class="MLP_text ParaOverride-1">Tak jako jsem nepochopil, proč by peníze měly být na tomto světě vzácnější, nedomyslel jsem si ani, proč Nilini řadí Guida mezi bojovníky, kteří mají dokázat svou statečnost. Byl jsem tak zvyklý bránit se jeho kázáním tím, že jsem jim nevěnoval pozornost, že jsem i&#160;tohle pouštěl jedním uchem tam a&#160;druhým ven.</p>
			<p class="MLP_text ParaOverride-1">Ale o&#160;pár dní později už Nilini zpíval docela jinou písničku. Nastala nová situace. Nilini objevil, že Guido pracuje s&#160;jiným makléřem, a&#160;začal se podrážděným tónem ohrazovat, že se vůči Guidovi nikdy v&#160;ničem neprohřešil, ani co se diskrétnosti týče. Dovolával se v&#160;tom mého svědectví. Neudržoval snad Guidovy obchody v&#160;tajnosti dokonce i&#160;přede mnou, přestože mě stále považuje za svého nejlepšího přítele? Jenomže teď už není žádnými ohledy vázán a&#160;může přede mnou křičet na celé kolo, že Guido je v&#160;tom až po krk. Tvrdil, že pomocí obchodů uzavřených jeho prostřednictvím by byl Guido mohl při sebelehčím zlepšení vydržet a&#160;počkat na lepší časy. Proto je strašné, že mu při první nesnázi tak ublížil.</p>
			<p class="MLP_text ParaOverride-1">To nebyla Ada! Nilini byl ve své žárlivosti nezkrotitelný. Chtěl jsem na něm další informace, ale on byl čím dál rozhořčenější a&#160;pořád mluvil o&#160;křivdě, která se mu stala. Přesto však zůstával i&#160;pak diskrétní.</p>
			<p class="MLP_text ParaOverride-1">Odpoledne jsem našel Guida v&#160;kanceláři. Ležel na naší pohovce v&#160;podivném stavu mezi zoufalstvím a&#160;spánkem. Zeptal jsem se ho:</p>
			<p class="MLP_text ParaOverride-1">„Tak ty jsi v&#160;tom teď až po krk?“</p>
			<p class="MLP_text ParaOverride-1">Hned mi neodpověděl. Zvedl ruku, zakryl si jí zpustošený obličej a&#160;řekl:</p>
			<p class="MLP_text ParaOverride-1">„Viděl jsi někdy člověka nešťastnějšího, než jsem já?“</p>
			<p class="MLP_text ParaOverride-1">Odtáhl ruku z&#160;obličeje a&#160;obrátil se na záda. Zavřel zase oči a&#160;zdálo se, že na mou přítomnost zapomněl.</p>
			<p class="MLP_text ParaOverride-1">Nedovedl jsem mu poskytnout žádnou útěchu. Skutečně mě uráželo, že si myslel, že je nejnešťastnější člověk na světě. To, co řekl, nebylo přehánění, ale bohapustá lež. Kdybych mohl, byl bych mu pomohl, ale utěšovat jsem ho nemohl. Podle mne si nezaslouží soucit ani ten, kdo je nevinnější a&#160;nešťastnější než Guido, protože jinak by nebylo v&#160;našem životě místo pro nic jiného než pro tento cit, a&#160;to by znamenalo velkou nudu. Zákon přírody nedává právo na štěstí, naopak předpisuje bídu a&#160;bolest. Když někde zůstane ležet nějaké jídlo, přihrnou se ze všech stran příživníci, a&#160;jestliže jich je nedostatek, rychle se rozmnoží. A&#160;co nevidět kořist sotva stačí a&#160;hned nato už nestačí, neboť příroda nepočítá, nýbrž dělá pokusy. Když už kořist nestačí, musí se počet jedlíků zmenšit pomocí smrti, jíž předchází bolest, a&#160;tím je rovnováha na okamžik zase obnovena. Proč si naříkat? A&#160;přece si všichni naříkají. Ti, kdo z&#160;kořisti nic neměli, umírají a&#160;křičí cosi o&#160;nespravedlnosti, a&#160;ti, kdo se na kořisti podíleli, jsou toho mínění, že měli právo na větší podíl. Proč neumírají a&#160;nežijí mlčky? Zato je sympatická radost toho, kdo si dokázal získat dostatek pokrmu, i&#160;když se za potlesku ukazuje na slunci. Jediný přípustný křik je křik triumfujícího.</p>
			<p class="MLP_text ParaOverride-1">Jenže Guido! Jemu chyběly všechny vlastnosti potřebné k&#160;tomu, aby si vymohl nebo jen uchoval bohatství. Přicházel od hracího stolu a&#160;plakal, že prohrál. Nechoval se tedy ani jako gentleman a&#160;mně z&#160;toho bylo špatně. Proto a&#160;jedině proto u&#160;mne Guido nenacházel sympatie ve chvílích, kdy je tak potřeboval. Ani moje opakovaná předsevzetí mě k&#160;tomu nemohla přimět.</p>
			<p class="MLP_text ParaOverride-1">Guidův dech se zatím stával čím dále pravidelnějším a&#160;hlasitějším. Usínal! Jak málo mužný byl v&#160;neštěstí! Odnesli mu jídlo a&#160;on zavřel oči možná proto, aby mohl snít o&#160;tom, že jídlo přece jenom má, místo aby je pořádně otevřel a&#160;kousek si urval.</p>
			<p class="MLP_text ParaOverride-1">Jala mě zvědavost, jestli Ada ví o&#160;pohromě, která ho postihla. Hlasitě jsem se ho na to zeptal. Trhl sebou a&#160;chvíli mu trvalo, než si zvykl na pohromu, která se před ním najednou objevila v&#160;celém rozsahu.</p>
			<p class="MLP_text ParaOverride-1">„Neví,“ zamumlal. A&#160;pak znovu zavřel oči.</p>
			<p class="MLP_text ParaOverride-1">Všichni, které zasáhne takový tvrdý úder, mají nepochybně sklon spát. Spánek obnovuje síly. Díval jsem se na něho dál s&#160;váháním. Ale jak mu člověk může pomoct, když spí? Teď nebylo kdy spát. Popadl jsem ho drsně za rameno a&#160;zatřásl jsem jím:</p>
			<p class="MLP_text ParaOverride-1">„Guido!“</p>
			<p class="MLP_text ParaOverride-1">Opravdu spal. Díval se na mne nejistě pohledem ještě zastřeným spánkem a&#160;pak se zeptal:</p>
			<p class="MLP_text ParaOverride-1">„Co chceš?“ A&#160;hned nato svou otázku s&#160;hněvem opakoval: „Co vlastně chceš?“</p>
			<p class="MLP_text ParaOverride-1">Chtěl jsem mu pomoct, jinak bych přece neměl právo jej vzbudit. I&#160;já jsem se rozčílil a&#160;vykřikl jsem, že teď není čas spát, je třeba si pospíšit a&#160;hledat východisko. Musí se to spočítat a&#160;projednat se všemi členy rodiny, naší i&#160;jeho v&#160;Buenos Aires.</p>
			<p class="MLP_text ParaOverride-1">Guido se posadil. Byl ještě trochu vyvedený z&#160;míry, že jsem ho tak probudil do tohoto světa. Trpce mi řekl:</p>
			<p class="MLP_text ParaOverride-1">„Byl bys udělal líp, kdybys mě byl nechal spát. Kdo myslíš, že mi teď pomůže? Copak už si nevzpomínáš, co jsem všechno musel dělat posledně, abych získal to málo, co jsem potřeboval na svou záchranu? Tentokrát jde o&#160;povážlivou sumu. Na koho se mám podle tebe obrátit?“</p>
			<p class="MLP_text ParaOverride-1">Bez jakéhokoli citu a&#160;přímo se zlostí, že budu muset dávat a&#160;ochu­zovat sebe i&#160;svou rodinu, jsem vykřikl:</p>
			<p class="MLP_text ParaOverride-1">„Copak tu nejsem taky já?“ Ale pak mi skoupost vnukla, abych svou obětavost hned od samého počátku mírnil:</p>
			<p class="MLP_text ParaOverride-1">„Copak tu není Ada? Není tu naše tchyně? Nemůžeme se spojit, abychom tě zachránili?“</p>
			<p class="MLP_text ParaOverride-1">Vstal a&#160;přistoupil ke mně se zřejmým úmyslem obejmout mě. Ale právě to jsem nechtěl. Nabídl jsem mu svou pomoc, a&#160;tak jsem měl právo vyčinit mu, a&#160;taky jsem toho v&#160;plné míře využil. Vyčetl jsem mu jeho nynější slabost, ale i&#160;jeho domýšlivost, která trvala až do té chvíle a&#160;přivedla ho na mizinu. Jednal podle své hlavy, aniž se s&#160;někým radil. Tolikrát jsem se snažil dostat od něho nějaké zprávy, abych ho zadržel a&#160;zachránil, ale on mi je odmítl a&#160;měl důvěru jedině k&#160;Nilimu.</p>
			<p class="MLP_text ParaOverride-1">Tu se Guido usmál, opravdu se smál, nešťastník! Řekl mi, že už čtrnáct dní s&#160;Nilinim nepracuje, protože si vzal do hlavy, že mu Niliniho rypák přináší neštěstí.</p>
			<p class="MLP_text ParaOverride-1">To jeho spaní a&#160;ten jeho smích byly pro něho příznačné: všechny kolem sebe ničil, a&#160;přitom se smál. Tvářil jsem se jako přísný soudce, protože měl-li být Guido zachráněn, bylo jej třeba nejprve vychovat. Chtěl jsem vědět, kolik ztratil, a&#160;když mi řekl, že to přesně neví, tak jsem se rozčílil. A&#160;rozzlobil jsem se ještě víc, když uvedl poměrně malou cifru, která, jak se pak ukázalo, představovala částku splatnou do patnáctého běžného měsíce, tedy do pouhých dvou dnů. Ale Guido mě ujišťoval, že je čas až do konce měsíce a&#160;že se věci mohou změnit. Nouze o&#160;peníze nebude na trhu trvat věčně.</p>
			<p class="MLP_text ParaOverride-1">Rozkřikl jsem se:</p>
			<p class="MLP_text ParaOverride-1">„Když nejsou peníze tady, chceš je snad sebrat na měsíci?“ Dodal jsem, že už nesmí hrát ani den. Nemůže přece riskovat, že ztráta, už tak obrovská, ještě vzroste. Řekl jsem mu taky, že se ztráta rozdělí na čtyři díly, které poneseme já, on (to jest jeho otec), paní Malfentiová a&#160;Ada, že se musíme vrátit k&#160;našemu podnikání, které je bez rizika, a&#160;že už nikdy nechci vidět v&#160;naší kanceláři ani Niliniho, ani žádného jiného makléře.</p>
			<p class="MLP_text ParaOverride-1">Guido mě mírně, velice mírně poprosil, abych tolik nekřičel, protože by nás mohli slyšet sousedé.</p>
			<p class="MLP_text ParaOverride-1">S&#160;velkým úsilím jsem se snažil uklidnit a&#160;podařilo se mi to jen proto, že jsem mu pak polohlasem říkal další nehoráznosti. Jeho ztráta je hotový zločin. Jen pitomec se může dostat do takového maléru. Považoval jsem opravdu za nutné povědět mu, zač je toho loket.</p>
			<p class="MLP_text ParaOverride-1">Tu Guido mírně zaprotestoval. Kdo nehraje na burze? Ani náš tchán, takový solidní obchodník, nevynechal v&#160;životě jediný den, aby si nepřihřál nějaké želízko v&#160;ohni. Ostatně&#160;– Guido to věděl&#160;– hrál jsem i&#160;já.</p>
			<p class="MLP_text ParaOverride-1">Ohradil jsem se proti tomu tvrzením, že hrát a&#160;hrát je rozdíl. On riskoval na burze celé jmění, já výnos jednoho měsíce.</p>
			<p class="MLP_text ParaOverride-1">Guidovy dětinské pokusy zbavit se odpovědnosti působily na mne žalostně. Guido ujišťoval, že to Nilini ho přiměl, aby hrál víc, než chtěl, protože ho přesvědčoval, že si pomůže k&#160;velkému majetku.</p>
			<p class="MLP_text ParaOverride-1">Smál jsem se a&#160;posmíval jsem se mu. Nilinimu nelze nic vyčítat, dělal prostě své obchody. A&#160;vůbec, což Guido nepospíchal zvýšit svou sázku prostřednictvím jiného makléře, když se s&#160;Nilinim rozešel? Byl by se mohl chlubit svým novým prostředníkem, kdyby s&#160;ním byl hrál bez Niliniho vědomí na <span class="MLP_znak_kurziva_11b">baisse</span><span class="CharOverride-1"><span id="footnote-004-backlink"><a class="_idFootnoteLink _idGenColorInherit" href="../Text/vedomi_a_svedomi_zena_cosiniho_012.xhtml#footnote-004">7</a></span></span>. Ale k&#160;záchraně jistě nemohlo stačit změnit makléře a&#160;pokračovat stejným způsobem se stejnou smůlou. Nakonec mě chtěl přimět, abych ho nechal na pokoji, a&#160;s&#160;potlačeným vzlykem uznal, že se mýlil.</p>
			<p class="MLP_text ParaOverride-1">Přestal jsem ho peskovat. Bylo mi ho v&#160;té chvíli opravdu líto a&#160;byl bych ho dokonce objal, kdyby chtěl. Řekl jsem mu, že hned půjdu obstarat peníze, které mám dodat, a&#160;promluvím s&#160;tchyní. Guido si zase vezme na starost Adu.</p>
			<p class="MLP_text ParaOverride-1">Můj soucit se ještě zvětšil, když mi svěřil, že by s&#160;tchyní rád promluvil místo mne, ale že ho trýzní pomyšlení, že by měl mluvit s&#160;Adou.</p>
			<p class="MLP_text ParaOverride-1">„Znáš přece ženy! Obchodům nerozumějí, anebo jen tehdy, když dobře skončí!“&#160;– Vůbec s&#160;ní mluvit nebude a&#160;poprosí prý paní Malfentiovou, aby ji o&#160;všem zpravila.</p>
			<p class="MLP_text ParaOverride-1">Tímto rozhodnutím se mu velice ulevilo a&#160;odešli jsme spolu. Pozoroval jsem ho, jak jde vedle mne s&#160;hlavou skloněnou, a&#160;litoval jsem, že jsem s&#160;ním jednal tak drsně. Ale jak jinak jsem to měl udělat, když ho mám rád? Musí se přece polepšit, jestli nechce jít rovnou vstříc své zkáze! Jaké asi musely být jeho vztahy k&#160;ženě, když se tolik bál s&#160;ní promluvit!</p>
			<p class="MLP_text ParaOverride-1">Mezitím mě však Guido stačil znovu dohřát. Přišel při té procházce na zdokonalení plánu, který se mu tolik líbil. Nejen že se svou ženou nepromluví, zařídí to dokonce tak, aby ji ten večer neviděl, protože hned odjede na lov. Když o&#160;tom mluvil, žádné chmury ho netísnily. Zdálo se, že stačila vyhlídka na možnost odebrat se na čerstvý vzduch, daleko od všech starostí, a&#160;už vypadal, jako by tam byl a&#160;plně ho užíval. Byl jsem tím pobouřen! S&#160;touž tváří se zajisté mohl vrátit i&#160;na burzu a&#160;znovu tam začít hrát, a&#160;ohrožovat tím majetek své rodiny a&#160;rovněž můj.</p>
			<p class="MLP_text ParaOverride-1">Řekl mi:</p>
			<p class="MLP_text ParaOverride-1">„Chci si dopřát toto poslední rozptýlení a&#160;zvu tě taky, ale jen když mi slíbíš, že se ani slovem nezmíníš o&#160;tom, co se dnes stalo.“</p>
			<p class="MLP_text ParaOverride-1">Až do této chvíle mluvil s&#160;úsměvem. Ale před mou vážnou tváří zvážněl trochu víc i&#160;on. Dodal:</p>
			<p class="MLP_text ParaOverride-1">„I&#160;ty vidíš, že potřebuju po takové ráně odpočinek. Pak to bude pro mne snadnější, zaujmout opět své místo v&#160;boji.“</p>
			<p class="MLP_text ParaOverride-1">Jeho hlas byl zastřený vzrušením, o&#160;jehož upřímnosti jsem nedokázal pochybovat. Proto jsem potlačil svou zlost&#160;– nebo ji dal najevo jen odmítnutím jeho pozvání&#160;– a&#160;řekl jsem mu, že musím zůstat ve městě, abych opatřil nezbytné peníze. Už to byla ode mne výčitka! Já, nevinný, jsem zůstával na místě, zatímco on, viník, se šel bavit.</p>
			<p class="MLP_text ParaOverride-1">Došli jsme před vchod do domu paní Malfentiové. Teď už Guido vůbec nevypadal, že se raduje z&#160;rozptýlení, jež ho čekalo, a&#160;pokud zůstával se mnou, setrvával v&#160;jeho tváři stále výraz bolesti, kterou jsem mu připomněl. Ale než se se mnou rozloučil, zmohl se na výlev nezávislosti a&#160;– jak se mi zdálo&#160;– i&#160;hořkosti. Řekl mi, že je opravdu překvapen, objevuje-li ve mně takového přítele. Váhá, má-li oběť, již jsem mu chtěl přinést, přijmout, a&#160;chce (doopravdy chce), abych věděl, že mě k&#160;ničemu žádným způsobem nezavazuje, a&#160;proto jsem volný a&#160;můžu se rozhodnout, jak chci, dát nebo nedat. Určitě jsem se začervenal. Abych se zbavil rozpaků, řekl jsem mu:</p>
			<p class="MLP_text ParaOverride-1">„Proč si myslíš, že chci uhnout, když jsem ti před několika minutami nabídl pomoc, aniž jsi mě o&#160;cokoli žádal?“</p>
			<p class="MLP_text ParaOverride-1">Pohlédl na mne trochu nejistě a&#160;pak řekl:</p>
			<p class="MLP_text ParaOverride-1">„Když to je tak, pak samozřejmě přijímám a&#160;děkuju. Ale uzavřeme smlouvu o&#160;docela nové společnosti, aby každý měl, co mu patří. Když bude práce, a&#160;budeš-li mi chtít i&#160;nadále pomáhat, měl bys dokonce mít svůj plat. Postavíme novou společnost na docela jiném základě. Nebudeme se tak už muset bát další škody z&#160;toho, že jsme utajili ztrátu z&#160;prvního roku našeho podnikání.“</p>
			<p class="MLP_text ParaOverride-1">Odpověděl jsem:</p>
			<p class="MLP_text ParaOverride-1">„Ta ztráta už nemá takový význam a&#160;už bys na ni neměl myslet. Snaž se teď získat na svou stranu naši tchyni. To je teď důležité, nic jiného.“</p>
			<p class="MLP_text ParaOverride-1">S&#160;tím jsme se rozloučili. Myslím, že jsem se usmíval naivnosti, s&#160;jakou Guido dával najevo své nejdůvěrnější city. Prodlužoval náš rozhovor jenom proto, aby mohl přijmout můj dar, aniž mi musel projevit vděčnost. Ale já jsem nic nežádal. Mně stačilo vědomí, že mi vděčen být musí.</p>
			<p class="MLP_text ParaOverride-1">Ostatně i&#160;já jsem pocítil úlevu, když jsem se od něho odloučil, jako kdybych se teprve teď dostal na čerstvý vzduch. Opravdu jsem cítil volnost, o&#160;niž mě předsevzetí vychovávat ho a&#160;přivést ho znovu na dobrou cestu připravovalo. V&#160;podstatě je vychovatel spoutanější nežli žák. Byl jsem pevně rozhodnut ty peníze mu obstarat. Přirozeně nedokážu říct, zda jsem to dělal z&#160;lásky k&#160;němu, nebo z&#160;lásky k&#160;Adě, nebo snad proto, abych se zbavil toho malého dílu odpovědnosti, kterou jsem mohl nést, protože jsem pracoval v&#160;jeho kanceláři. Zkrátka a&#160;dobře, rozhodl jsem se, že obětuju část svého jmění, a&#160;ještě dnes hledím na onen den svého života s&#160;velkým zadostiučiněním. Ty peníze zachraňovaly Guida a&#160;mně zaručovaly velký klid svědomí.</p>
			<p class="MLP_text ParaOverride-1">Procházel jsem se s&#160;velice hlubokým klidem až do večera, čímž jsem promarnil čas, který jsem mohl využít k&#160;tomu, abych zašel na burzu vyhledat Oliviho, na něhož jsem se potřeboval obrátit, měl-li jsem obstarat tak značnou částku. Potom jsem si řekl, že věc není tak naléhavá. Měl jsem k&#160;dispozici dost peněz a&#160;ty zatím stačily na můj podíl při proplácení, k&#160;němuž mělo dojít patnáctého tohoto měsíce. Peníze potřebné na konci měsíce obstarám později.</p>
			<p class="MLP_text ParaOverride-1">Toho večera už jsem na Guida nemyslel. Později večer, to jest, když už byly děti uloženy, chystal jsem se několikrát, že Augustě povím o&#160;Guidově finanční zkáze a&#160;o&#160;ztrátě, která měla postihnout mne, ale potom jsem neměl chuť otravovat se nějakým diskutováním; měl jsem za to, že by bylo lepší, kdybych nechal přesvědčování Augusty na chvíli, až bude řešení té záležitosti všemi rozhodnuto. A&#160;pak, když se Guido zatím baví, bylo by divné, kdybych se já otravoval.</p>
			<p class="MLP_text ParaOverride-1">Spal jsem velice dobře a&#160;ráno jsem se vypravil do kanceláře s&#160;náprsní taškou, která nebyla zrovna nabitá penězi (byla v&#160;ní stará obálka, kterou mi vrátila Carla a&#160;kterou jsem až do té doby pietně uchovával pro ni nebo pro nějakou její nástupkyni, a&#160;něco jiných peněz, které jsem stačil vyzvednout z&#160;jedné banky). Dopoledne jsem strávil četbou novin mezi Carmen, která šila, a&#160;Lucianem, který se zdokonaloval v&#160;násobení a&#160;sčítání.</p>
			<p class="MLP_text ParaOverride-1">Když jsem se v&#160;době oběda vrátil domů, našel jsem Augustu zaraženou a&#160;sklíčenou. Měla tvář velice bledou, a&#160;to bývalo, jedině když se trápila pro něco, co jsem způsobil já. Řekla mi mírně:</p>
			<p class="MLP_text ParaOverride-1">„Dozvěděla jsem se, že ses rozhodl obětovat na záchranu Guida část svého dědictví! Vím, že nemám právo vyžadovat, abys mě o&#160;tom informoval…“</p>
			<p class="MLP_text ParaOverride-1">Byla do té míry na pochybách o&#160;svém právu, že zaváhala. Potom mi však začala moje mlčení vyčítat:</p>
			<p class="MLP_text ParaOverride-1">„Je ovšem pravda, že nejsem jako Ada, protože jsem se nikdy proti tvé vůli nepostavila.“</p>
			<p class="MLP_text ParaOverride-1">Potřeboval jsem nějaký čas, abych pochopil, co se stalo. Augusta přišla k&#160;Adě, zrovna když Ada mluvila o&#160;Guidově problému s&#160;matkou. Jakmile Ada spatřila Augustu, dala se do velkého pláče a&#160;začala mluvit o&#160;mé ušlechtilosti, ale nechtěla ji v&#160;žádném případě přijmout. Dokonce Augustu prosila, ať mě požádá, abych od své nabídky ustoupil.</p>
			<p class="MLP_text ParaOverride-1">Hned jsem si všiml, že Augusta trpí svou starou nemocí, žárlivostí na sestru, ale nepřikládal jsem tomu váhu. Adino stanovisko mě překvapilo.</p>
			<p class="MLP_text ParaOverride-1">„Zdála se ti uražená?“ zeptal jsem se Augusty s&#160;udiveným pohledem.</p>
			<p class="MLP_text ParaOverride-1">„Ne! Ne! Uražená ne!“ křičela upřímná Augusta. „Políbila mě a&#160;objala mě… možná abych objala tebe.“</p>
			<p class="MLP_text ParaOverride-1">Způsob, jakým se vyjadřovala, zdál se mi dosti komický. Dívala se na mne, nedůvěřivě si mě prohlížela.</p>
			<p class="MLP_text ParaOverride-1">Ohradil jsem se.</p>
			<p class="MLP_text ParaOverride-1">„Myslíš, že je Ada do mne zamilovaná? Co ti to vlezlo do hlavy?“</p>
			<p class="MLP_text ParaOverride-1">Ale nepodařilo se mi Augustu uklidnit a&#160;její žárlivost mě strašně hnětla. Ještě dobře, že Guido se teď už nebaví a&#160;prožívá jistě nepěknou čtvrthodinu se svou tchyní a&#160;ženou, ale i&#160;já jsem byl nadmíru rozmrzelý a&#160;zdálo se mi, že jako zcela nevinný musím trpět příliš mnoho.</p>
			<p class="MLP_text ParaOverride-1">Pokoušel jsem se Augustu uklidnit laskáním. Odtáhla svou tvář od mé, aby na mne lépe viděla, a&#160;pronesla s&#160;laskavostí mírnou výčitku, která mě velice dojala:</p>
			<p class="MLP_text ParaOverride-1">„Já vím, že máš rád i&#160;mne,“ řekla.</p>
			<p class="MLP_text ParaOverride-1">Bylo zřejmé, že Adin duševní stav byl pro ni bez významu, že však byl pro ni důležitý stav můj, a&#160;tu jsem dostal nápad, jak jí dokázat svou nevinu.</p>
			<p class="MLP_text ParaOverride-1">„Ada je tedy do mne zamilovaná?“ zeptal jsem se se smíchem. A&#160;pak jsem od Augusty poodstoupil, aby mě lépe viděla, nafoukl jsem si trochu tváře a&#160;nepřirozeným způsobem jsem vyvalil oči, abych se tak podobal nemocné Adě. Augusta na mne pohlédla s&#160;překvapením, rychle však můj úmysl uhodla. Přemohl ji výbuch smíchu, ale hned se zastyděla.</p>
			<p class="MLP_text ParaOverride-1">„Ne,“ řekla mi, „prosím tě, neposmívej se jí.“</p>
			<p class="MLP_text ParaOverride-1">Pak se přiznala, stále ještě ve smíchu, že se mi podařilo napodobit právě ty hrbolky, které dodávají Adině tváři ten tolik zarážející vzhled. A&#160;já jsem to věděl, protože když jsem Adu napodoboval, zdálo se mi, že ji objímám. A&#160;když jsem byl sám, opakoval jsem to usilovně mnohokrát s&#160;touhou a&#160;znechucením znovu.</p>
			<p class="MLP_text ParaOverride-1">Odpoledne jsem se vydal do kanceláře, doufal jsem, že tam najdu Guida. Čekal jsem tam nějaký čas a&#160;pak jsem se rozhodl, že půjdu domů. Musel jsem přece vědět, jestli je nutné Oliviho požádat o&#160;peníze. Musel jsem splnit svou povinnost, i&#160;když mi bylo protivné setkat se s&#160;Adou, když byla vděčností ještě víc znetvořená. Kdo ví, jaká překvapení mi ještě mohla ta žena připravit.</p>
			<p class="MLP_text ParaOverride-1">Na schodišti Guidova domu jsem se srazil s&#160;paní Malfentiovou, těžce stoupající nahoru. Vyprávěla mi zeširoka a&#160;zdlouha, co bylo nakonec v&#160;Guidově záležitosti rozhodnuto. Včera večer se nemohly shodnout, jestli mají toho člověka, který má katastrofální smůlu, zachraňovat. Teprve ráno se Ada dozvěděla, že na krytí Guidovy ztráty se mám podílet i&#160;já, a&#160;rozhodně odmítla to přijmout. Paní Malfentiová ji omlouvala:</p>
			<p class="MLP_text ParaOverride-1">„Co chceš? Nechce si obtížit svědomí výčitkou, že ochudila milovanou sestru.“</p>
			<p class="MLP_text ParaOverride-1">Na odpočívadle se paní Malfentiová zastavila, aby si vydechla a&#160;popovídala, a&#160;řekla mi se smíchem, že se věc vyřeší, aniž z&#160;toho bude mít kdokoli nějakou škodu. Před obědem zašla ona, Ada a&#160;Guido na radu k&#160;jednomu advokátovi, starému příteli rodiny a&#160;teď také poručníkovi malé Anny. Advokát řekl, že se platit nemusí, protože podle zákona k&#160;tomu nejsou nuceni. Guido se stavěl vehementně proti tomu, mluvil o&#160;cti a&#160;o&#160;povinnosti, ale až se jednou všichni včetně Ady rozhodnou nezaplatit, bude se s&#160;tím muset smířit i&#160;on.</p>
			<p class="MLP_text ParaOverride-1">„Ale na burze bude vyhlášen úpadek jeho firmy,“ řekl jsem zaraženě.</p>
			<p class="MLP_text ParaOverride-1">„Pravděpodobně,“ odpověděla paní Malfentiová s&#160;povzdechem a&#160;pak začala vystupovat po poslední části schodiště.</p>
			<p class="MLP_text ParaOverride-1">Guido obvykle po obědě odpočíval, proto nás přijala jenom Ada, a&#160;to v&#160;onom budoáru, který jsem tak dobře znal. Když mě spatřila, byla okamžik zmatená, pouhý okamžik, ale mně ten okamžik neušel a&#160;zapamatoval jsem si ho jasně a&#160;zřetelně, jako kdyby mi o&#160;svém zmatku byla řekla. Potom se vzchopila a&#160;podala mi ruku mužným, rozhodným pohybem, který měl zakrýt její předešlé ženské zaváhání.</p>
			<p class="MLP_text ParaOverride-1">Řekla mi:</p>
			<p class="MLP_text ParaOverride-1">„Augusta ti už asi pověděla, jak jsem ti vděčná. Nedokázala bych ti teď vyložit, co cítím, protože jsem zmatená. Kromě toho jsem nemocná. Ano, velice nemocná. Musím znovu do bolognského sanatoria.“</p>
			<p class="MLP_text ParaOverride-1">Přerušilo ji vzlyknutí:</p>
			<p class="MLP_text ParaOverride-1">„Žádám tě nyní o&#160;jednu laskavost. Prosím tě, řekni Guidovi, že mu ty peníze nemůžeš dát ani ty. O&#160;to snáz ho přimějeme, aby udělal, co je třeba.“</p>
			<p class="MLP_text ParaOverride-1">Předtím vzlykla, když si vzpomněla na svou nemoc; teď vzlykla znovu, když mluvila o&#160;svém muži:</p>
			<p class="MLP_text ParaOverride-1">„Je to dítě a&#160;musí se s&#160;ním jednat jako s&#160;dítětem. Kdyby věděl, že jsi ochoten mu ty peníze dát, bude ještě zatvrzeleji lpět na své myšlence, že obětuje zbytečně i&#160;to, co mu ještě zbylo. Úplně zbytečně, protože teď už víme s&#160;naprostou jistotou, že úpadek je na burze povolen. Řekl to advokát.“</p>
			<p class="MLP_text ParaOverride-1">Oznamovala mi názor jiné autority, aniž se zeptala na můj. Byl jsem starý návštěvník burzy a&#160;můj názor vážil zrovna tolik co advokátův, ale já si teď už nevzpomínám, ani jaký byl, ani jestli jsem vůbec nějaký měl. Zato si vzpomínám, že jsem se dostal do velmi obtížné situace. Nemohl jsem se vyvléct ze svého závazku vůči Guidovi: právě tento závazek mi dal včera právo křičet na něho všecky ty nehoráznosti, a&#160;už proto jsem mu teď nemohl odmítnout kapitál, z&#160;něhož jsem si předem vybral úroky.</p>
			<p class="MLP_text ParaOverride-1">„Ado,“ řekl jsem váhavě, „já přece nemůžu takhle z&#160;jednoho dne na druhý obrátit! Nebylo by lepší, kdybys Guida přesvědčila ty, aby udělal, co si přeješ?“</p>
			<p class="MLP_text ParaOverride-1">Paní Malfentiová řekla s&#160;velkými sympatiemi, které mi vždycky projevovala, že velmi dobře chápe moji zvláštní situaci a&#160;že se Guido bude muset stejně podrobit jejich vůli, až uvidí, že má k&#160;dispozici jen čtvrtinu částky, kterou potřebuje.</p>
			<p class="MLP_text ParaOverride-1">Jenomže Adiny slzy byly nevyčerpatelné. S&#160;pláčem a&#160;s&#160;tváří ukrytou v&#160;kapesníku řekla:</p>
			<p class="MLP_text ParaOverride-1">„Udělal jsi chybu, velkou chybu, že jsi mu učinil tuhle neobvyklou nabídku! Teď je vidět, jakou chybu jsi udělal!“</p>
			<p class="MLP_text ParaOverride-1">Zdálo se mi, že je na vahách mezi velkou vděčností a&#160;velkou nevraživostí. Potom dodala, že už nechce o&#160;mé nabídce ani slyšet, a&#160;poprosila mě, abych ty peníze neobstarával, protože by mi je zakázala Guidovi dát nebo by je Guidovi zakázala přijmout.</p>
			<p class="MLP_text ParaOverride-1">Byl jsem v&#160;takových rozpacích, že jsem nakonec zalhal. Řekl jsem jí, že jsem už peníze obstaral, a&#160;ukázal jsem na svou náprsní kapsu, kde ležela ta lehoučká obálka. Tentokrát se na mne Ada podívala s&#160;výrazem plným obdivu, který by mi možná udělal radost, kdybych nevěděl, že ho nezasluhuju. Ať tak nebo tak, právě tahle lež, pro kterou nemám jiné vysvětlení než svůj zvláštní sklon ukazovat se před Adou lepší, nežli jsem, mi zabránila počkat na Guida a&#160;vyhnala mě z&#160;jejich domu. Mohlo by se taky stát, že by mě v&#160;danou chvíli proti všemu očekávání požádali, abych jim peníze, o&#160;nichž jsem tvrdil, že je mám u&#160;sebe, odevzdal, a&#160;jak bych pak vypadal? Řekl jsem, že mám něco naléhavého v&#160;kanceláři, a&#160;běžel jsem pryč.</p>
			<p class="MLP_text ParaOverride-1">Ada šla se mnou až ke dveřím a&#160;ujistila mě, že Guida přiměje, aby mi za moji laskavost poděkoval a&#160;odmítl ji. Prohlásila to s&#160;takovou rozhodností, že jsem se zachvěl. Bylo mi, jako by to pevné rozhodnutí zasahovalo zčásti i&#160;mne. Ne! V&#160;této chvíli mě nemilovala: můj dobrý skutek byl příliš velký. Drtil lidi, na něž dolehl, a&#160;nebylo divu, že se proti němu postavili. Cestou do kanceláře jsem se snažil zbavit rozmrzelosti, kterou ve mně vyvolalo Adino chování, říkal jsem si, že tu oběť přináším Guidovi a&#160;nikomu jinému. Co je Adě do toho? Znovu jsem si slíbil, že jí to při nejbližší příležitosti řeknu.</p>
			<p class="MLP_text ParaOverride-1">Šel jsem do kanceláře jenom proto, abych neměl výčitky, že jsem znovu lhal. Nic mě tam nečekalo. Od rána drobounce a&#160;vytrvale pršelo, a&#160;tak se vzduch toho váhavého jara značně ochladil. Měl jsem to domů pár kroků, ale místo toho jsem musel šlapat hezky dlouhou ulicí do kanceláře, což bylo dost mrzuté. Zdálo se mi však, že to je moje povinnost.</p>
			<p class="MLP_text ParaOverride-1">Brzy nato tam za mnou přišel Guido. Poslal Luciana pryč, aby mohl být se mnou sám. Měl ten svůj rozrušený výraz, který mu pomáhal v&#160;jeho bojích se ženou a&#160;který jsem tak dobře znal. Zřejmě plakal a&#160;křičel.</p>
			<p class="MLP_text ParaOverride-1">Zeptal se mě, co soudím o&#160;návrzích jeho ženy a&#160;tchyně, poněvadž věděl, že mi už o&#160;nich řekly. Byl jsem na vahách. Nechtěl jsem vyslovit svůj názor, který se rozcházel s&#160;jejich, a&#160;věděl jsem, že kdybych se s&#160;názorem těch dvou žen ztotožnil, vyprovokoval bych Guida k&#160;novým scénám. Kromě toho bych byl hrozně nerad, kdybych vzbudil dojem, že se svou pomocí váhám, a&#160;s&#160;Adou jsme se nakonec dohodli, že rozhodnutí má vyjít od Guida, a&#160;ne ode mne. Řekl jsem mu, že je třeba uvažovat, porozhlídnout se, vyslechnout i&#160;jiné osoby. Já nejsem takový obchodník, abych mohl dávat radu v&#160;tak důležité záležitosti. A&#160;abych získal čas, zeptal jsem se ho, jestli nechce, abych se poradil s&#160;Olivim.</p>
			<p class="MLP_text ParaOverride-1">To stačilo, aby se rozkřičel.</p>
			<p class="MLP_text ParaOverride-1">„Ten pitomec,“ řval, „prosím tě, toho nech stranou!“</p>
			<p class="MLP_text ParaOverride-1">Neměl jsem nejmenší chuť bít se za Oliviho, ale můj klid nestačil Guida utišit. Byli jsme ve stejné situaci jako den předtím, jenomže tentokrát křičel on a&#160;já nemohl než mlčet. Je to otázka dispozice. Byl jsem v&#160;takových rozpacích, že mi to svazovalo ruce i&#160;nohy.</p>
			<p class="MLP_text ParaOverride-1">Ale Guido chtěl mermomocí slyšet můj názor. Z&#160;jakéhosi nepochybně božského vnuknutí jsem tedy promluvil, a&#160;promluvil jsem tak dobře, že kdyby měla moje slova nějaký účinek, nemuselo k&#160;té katastrofě, která pak nastala, vůbec dojít. Řekl jsem mu, že bych nejdřív ty dvě otázky, úhradu splatnou patnáctého a&#160;úhradu splatnou koncem měsíce, od sebe oddělil. Celkem vzato, částka, která je splatná patnáctého, není tak vysoká a&#160;nejdřív je třeba přimět obě ženy, aby se uvolily nést tuto poměrně malou ztrátu. Potom budeme mít potřebný čas, abychom se nějak postarali i&#160;o&#160;další platbu.</p>
			<p class="MLP_text ParaOverride-1">Guido mě přerušil a&#160;zeptal se mě:</p>
			<p class="MLP_text ParaOverride-1">„Ada mi řekla, že už máš ty peníze připravené v&#160;kapse. Máš je tady?“</p>
			<p class="MLP_text ParaOverride-1">Zrudl jsem. Ale okamžitě jsem měl po ruce další lež, která mě zachránila:</p>
			<p class="MLP_text ParaOverride-1">„Vzhledem k&#160;tomu, že u&#160;vás doma ty peníze nepřijaly, uložil jsem je před chvílí do banky. Ale můžeme je opět mít, jakmile budeme chtít, třeba hned zítra ráno.“</p>
			<p class="MLP_text ParaOverride-1">A&#160;tu mi začal vyčítat, že jsem obrátil. Den předtím jsem přece sám prohlásil, že nechci s&#160;tou druhou platbou čekat a&#160;míním dát do pořádku všecko! Nato dostal takový záchvat zuřivého vzteku, že nakonec bezmocně klesl na pohovku! Vyhodí z&#160;kanceláře Niliniho i&#160;všecky ostatní makléře, co ho strhli do hry! Ach, když hrál, uvědomoval si, že by se mohl zruinovat, ale nikdy nepomyslel, že by se mohl dostat do područí žen, které nerozumějí zhola ničemu.</p>
			<p class="MLP_text ParaOverride-1">Popošel jsem k&#160;němu, abych mu stiskl ruku, a&#160;kdyby to byl dovolil, byl bych ho objal. Nechtěl jsem nic jiného než ho vidět, jak dospívá k&#160;tomuto rozhodnutí. Už žádná hra, ale každodenní práce!</p>
			<p class="MLP_text ParaOverride-1">V&#160;tom byla naše budoucnost a&#160;jeho nezávislost. Teď šlo o&#160;to, přečkat tu krátkou krutou dobu, protože pak už to bude snadné. Sklíčený, ale klidnější brzy nato odešel. I&#160;on ve své slabosti byl zcela proniknut pevným rozhodnutím.</p>
			<p class="MLP_text ParaOverride-1">„Vracím se k&#160;Adě!“ zašeptal a&#160;trpce, ale sebejistě se usmál.</p>
			<p class="MLP_text ParaOverride-1">Doprovodil jsem ho až ke dveřím a&#160;byl bych ho doprovodil až domů, kdyby ho byla u&#160;dveří nečekala drožka.</p>
			<p class="MLP_text ParaOverride-1">Guida pronásledovala Nemesis. Půl hodiny po jeho odchodu mě napadlo, že by bylo z&#160;mé strany rozumné, kdybych zašel k&#160;nim, abych mu pomohl. Ne proto, že jsem měl podezření, že by mu hrozilo nějaké nebezpečí, ale přiklonil jsem se od té chvíle na jeho stranu a&#160;mohl bych přispět k&#160;tomu, aby přesvědčil Adu a&#160;paní Malfentiovou, že mu mají pomoct. Úpadek na burze se mi nelíbil a&#160;celkem vzato ztráta, kdyby se rozdělila mezi nás čtyři, nebyla sice bezvýznamná, ale pro nikoho z&#160;nás nepředstavovala zkázu.</p>
			<p class="MLP_text ParaOverride-1">Potom jsem si vzpomněl, že mou největší povinností je teď nikoli stát při Guidovi, ale sehnat rychle příštího dne sumu, kterou jsem mu slíbil. Vydal jsem se hned shánět Oliviho a&#160;připravoval jsem se na nový zápas. Vymyslel jsem si způsob, jak tu velkou sumu mé firmě v&#160;několika letech uhradit. Převáděl bych tam každý měsíc všechno, co ještě zbývá z&#160;dědictví po mé matce. Doufal jsem, že Olivi nebude dělat těžkosti, vždyť jsem ho až dosud nikdy nežádal o&#160;nic víc, než kolik mi ze zisků a&#160;z&#160;úroků patřilo, a&#160;kromě toho jsem mu mohl slíbit, že už ho takovými žádostmi nikdy nebudu znepokojovat. Ostatně jsem přece mohl doufat, že od Guida dostanu alespoň část té sumy zpátky.</p>
			<p class="MLP_text ParaOverride-1">Ten večer se mi nepodařilo Oliviho najít. Přišel jsem do jeho kanceláře chvíli poté, co odtud odešel. Předpokládal jsem, že šel na burzu. Ale nenašel jsem ho ani tam, a&#160;vydal jsem se tedy k&#160;němu domů. Tam jsem se však dozvěděl, že je na zasedání jednoho hospodářského sdružení, v&#160;němž zaujímá čestné místo. Mohl jsem ho sice zastihnout tam, ale byla už teď noc a&#160;bez ustání hustě pršelo a&#160;ulice se proměnily v&#160;potoky.</p>
			<p class="MLP_text ParaOverride-1">Spustil se liják, který trval celou noc a&#160;na který se léta nezapomíná. Déšť se snášel s&#160;naprostým klidem kolmo k&#160;zemi a&#160;stále se stejnou hojností. Z&#160;pahorků, jež naše město obklopují, hrnulo se bahno, a&#160;to pak společně s&#160;odpadky našeho městského života ucpávalo skrovné kanály. Napřed jsem v&#160;úkrytu zbytečně čekal, až déšť přestane, pak, protože mi bylo jasné, že se počasí ustálilo a&#160;že by čekání na změnu bylo marné, rozhodl jsem se jít domů a&#160;brodil jsem se vodou, i&#160;když jsem šel po nejvyšších místech dláždění. Doběhl jsem domů s&#160;klením a&#160;promoklý až na kost. Klel jsem i&#160;proto, že jsem hledáním Oliviho ztratil tolik drahocenného času. Možná že můj čas už není zvlášť drahocenný, jisté však je, že když zjistím, že jsem se namáhal marně, hrozně trpím. Zatímco jsem běžel, myslel jsem si: „Nechme to všechno na zítřek, až bude jasno a&#160;krásně a&#160;sucho. Zítra ráno se vydám za Olivim a&#160;zítra zajdu za Guidem. Vstanu brzy ráno, ale bude jasno a&#160;sucho.“</p>
			<p class="MLP_text ParaOverride-1">Byl jsem tak přesvědčen o&#160;správnosti svého rozhodnutí, že jsem Augustě řekl, že se všichni shodli na tom, odložit všechna rozhodnutí na zítřek. Převlékl jsem se, osušil jsem se a&#160;s&#160;teplými trepkami na zmořených nohou jsem nejprve povečeřel a&#160;pak jsem si lehl a&#160;spal hlubokým spánkem až do rána, zatímco do okenních tabulí bily šňůry mohutného deště.</p>
			<p class="MLP_text ParaOverride-1">A&#160;tak jsem se o&#160;nočních událostech dozvěděl teprve pozdě. Nejprve jsme se doslechli, že liják nakonec způsobil v&#160;různých částech města záplavy, a&#160;potom, že je Guido mrtev.</p>
			<p class="MLP_text ParaOverride-1">Teprve mnohem později jsem se dozvěděl, jak se mohla taková věc stát. Asi v&#160;jedenáct hodin večer, když paní Malfentiová odešla, Guido Adu varoval. Snažil se ji přesvědčit, že je ztracen. Objal ji, políbil ji, poprosil za prominutí, že kvůli němu trpěla. Pak, než se jeho slova změnila v&#160;blekotání, ji ujistil, že byla jedinou láskou jeho života. Ada tomuto ujišťování v&#160;té chvíli nevěřila. Nevěřila tomu, ani když ztratil vědomí, představovala si, že to jen tak dělá, aby z&#160;ní zase tahal peníze.</p>
			<p class="MLP_text ParaOverride-1">Později, když uplynula asi hodina a&#160;ona viděla, že je Guidův spánek stále hlubší, dostala jakýsi strach a&#160;napsala lístek lékaři, který bydlí nedaleko jejího bytu. Na lístek napsala, že její muž potřebuje rychlou pomoc, protože vzal velké množství veronalu. Až do té chvíle nebylo v&#160;tom domě žádné rozčilení, které by mohlo služku, starou paní, jež nebyla v&#160;domě dlouho, upozornit na vážnost jejího poslání.</p>
			<p class="MLP_text ParaOverride-1">O&#160;ostatní se už postaral déšť. Služka šla do půl lýtek ve vodě a&#160;lístek ztratila. Zpozorovala to, teprve když stála před doktorem. Přesto mu dokázala říct, že je to naléhavé, a&#160;přiměla ho, aby šel s&#160;ní.</p>
			<p class="MLP_text ParaOverride-1">Doktor Mali byl muž asi padesátiletý, nebyl to žádný génius, nýbrž praktický lékař, který dělal svou povinnost vždycky, jak nejlépe uměl. Neměl velkou vlastní klientelu, zato velmi mnoho pracoval pro společnost s&#160;tuze početným členstvem, a&#160;ta ho dobře platila. Vrátil se nedlouho předtím domů a&#160;konečně se u&#160;krbu ohřál a&#160;osušil. Můžeme si představit, s&#160;jakou myslí asi opouštěl svůj teplý koutek. Když jsem začal lépe zkoumat příčiny smrti svého ubohého přítele, snažil jsem se rovněž seznámit s&#160;doktorem Malim. Od něho jsem se dozvěděl pouze toto: sotva vyšel ven a&#160;cítil, jak na něho prší i&#160;skrze deštník, litoval, že místo medicíny nestudoval zemědělství vzhledem k&#160;tomu, že sedláci zůstávají za deště doma.</p>
			<p class="MLP_text ParaOverride-1">Když přišel ke Guidovu lůžku, viděl, že je Ada docela klidná. Teď, vedle doktora, si snadněji vzpomněla, jak před měsíci Guido sebevraždu sehrál. V&#160;této chvíli už nebyla odpovědná ona, nýbrž lékař, a&#160;ten musí být zpraven o&#160;všem, i&#160;o&#160;důvodech, které by mohly vzbudit domněnku, že jde o&#160;předstírání. A&#160;tyto důvody vyslechl doktor všecky, zrovna jako naslouchal přívalům vody, jež splachovaly ulici. Protože nebyl upozorněn, že jde o&#160;otravu, neměl s&#160;sebou nic, co k&#160;zákroku potřeboval. Zablekotal na omluvu pár slov, ale Ada jim nerozuměla. Horší bylo, že chtěl-li přistoupit k&#160;vypláchnutí žaludku, nemohl nikoho poslat pro potřebné věci a&#160;byl by pro ně musel jít sám. Nahmatal Guidovi pulz a&#160;shledal, že je výtečný. Zeptal se Ady, jestli snad má Guido vždycky tak velice hluboký spánek. Ada odpověděla, že ano, ale ne takhle moc. Doktor prohlédl Guidovi oči: reagovaly na světlo okamžitě! Odešel a&#160;doporučil dávat Guidovi čas od času lžičku velmi silné černé kávy.</p>
			<p class="MLP_text ParaOverride-1">Dozvěděl jsem se ještě, že když vyšel na ulici, zlostně zašeptal:</p>
			<p class="MLP_text ParaOverride-1">„Simulovat v&#160;takovémhle nečase by nemělo být dovoleno!“</p>
			<p class="MLP_text ParaOverride-1">Neodvážil jsem se, když jsem se s&#160;ním seznámil, dělat mu pro jeho nedbalost výčitky, ale on je uhodl a&#160;bránil se: řekl mi, že byl ohromen, když se ráno dozvěděl, že je Guido mrtev, má prý velké podezření, že se probral a&#160;vzal si další veronal. Pak dodal, že si laici nedovedou představit, jak si lékař během své praxe navykne chránit si život před svými pacienty, kteří jej ohrožují tím, že myslí jen na život svůj.</p>
			<p class="MLP_text ParaOverride-1">Po něco více než hodině byla už Ada podáváním lžiček kávy unavena, a&#160;když viděla, že jí Guido polyká čím dál méně a&#160;zbytek že stéká na polštář, polekala se znovu a&#160;poprosila služku, aby zašla k&#160;doktoru Paolimu. Tentokrát si dala služka na lístek pozor. Ale trvalo to víc než hodinu, než došla k&#160;lékařovu bytu. Je přece přirozené, že když tolik prší, člověk se potřebuje čas od času schovat pod nějakou tu římsu. Takový déšť nejen promáčí, ale i&#160;bičuje.</p>
			<p class="MLP_text ParaOverride-1">Doktor Paoli nebyl doma. Chvíli předtím jej volal jeden pacient a&#160;on se tam vydal s&#160;tím, že doufá, že se brzy vrátí. Ale pak dal zřejmě přednost tomu, počkat u&#160;pacienta, až déšť ustane. Jeho hospodyně, předobrá starší paní, posadila Adinu služku ke krbu a&#160;snažila se jí dát něco pro posilnění. Doktor nenechal adresu svého pacienta, a&#160;tak ty dvě ženy spolu strávily u&#160;krbu řadu hodin. Doktor se vrátil, až když déšť ustal. A&#160;než potom se všemi svými přístroji, které už na Guidovi vyzkoušel, přišel k&#160;Adě, svítalo. Měl u&#160;toho lože jedinou úlohu: zatajit Adě, že už je Guido mrtev, a&#160;zavolat paní Malfentiovou, než se to Ada dozví, aby byla v&#160;první bolesti při ní.</p>
			<p class="MLP_text ParaOverride-1">Z&#160;toho důvodu k&#160;nám ta zpráva došla velmi pozdě a&#160;byla nepřesná.</p>
			<p class="MLP_text ParaOverride-1">Když jsem vstával z&#160;postele, popadla mě ještě naposled na ubohého Guida zlost: každé neštěstí ještě komplikuje svými komediemi! Odešel jsem z&#160;domu bez Augusty, nemohla nechat děti jenom tak. Venku se mě zmocnily pochybnosti. Nemám počkat, až banky otevřou a&#160;až bude Olivi ve své kanceláři, abych se před Guidem objevil s&#160;penězi, které jsem slíbil? Tak málo jsem věřil té zprávě o&#160;vážnosti Guidova stavu, kterou mi oznámili!</p>
			<p class="MLP_text ParaOverride-1">Pravdu jsem se dozvěděl od doktora Paoliho, s&#160;kterým jsem se srazil na schodech. Dostal jsem z&#160;toho takovou závrať, že jsem skoro upadl. Od té doby, co jsem s&#160;Guidem žil, stal se pro mne osobností velkého významu. Dokud byl živ, viděl jsem jej v&#160;jistém světle, které bylo světlem části mých dnů. Jakmile zemřel, tak se to světlo změnilo, jako by znenadání prošlo prizmatem. Právě to mě oslepovalo. Mýlil se, ale já jsem najednou viděl, že když je mrtev, nic z&#160;jeho chyb nezbývá. Podle mne byl hlupák ten šašek, co se na hřbitově plném pochvalných nápisů ptal, kam se v&#160;té zemi pochovávají hříšníci. Mrtví nikdy nebyli hříšníky. Guido byl od nynějška čistý! Očistila ho smrt!</p>
			<p class="MLP_text ParaOverride-1">Doktor byl dojat, protože byl svědkem Adina hoře. Řekl mi něco o&#160;strašné noci, kterou prožila. Teď už se jim podařilo Adu přesvědčit, že by žádná pomoc nebyla nic platná. Běda, kdyby věděla, že tomu tak nebylo.</p>
			<p class="MLP_text ParaOverride-1">„A&#160;zatím kdybych byl přišel o&#160;pár hodin dřív, byl bych ho zachránil,“ dodal doktor sklíčeně. „Našel jsem prázdné lahvičky od jedu.“</p>
			<p class="MLP_text ParaOverride-1">Prohlédl jsem si je. Byla to silná dávka, ale jen o&#160;něco silnější než posledně. Na lahvičkách, které mi ukázal, bylo vytištěno: Veronal. Tak tedy ne veronal se sodíkem. Teď už jsem si byl jist jako nikdo jiný, že Guido zemřít nechtěl. Nikdy jsem to však nikomu nepověděl.</p>
			<p class="MLP_text ParaOverride-1">Při loučení mi Paoli řekl, abych zatím za Adou nechodil. Dal jí silný utišující prostředek a&#160;byl si jist, že začne brzy působit.</p>
			<p class="MLP_text ParaOverride-1">Na chodbě jsem slyšel z&#160;pokojíčku, kde mě Ada dvakrát přijala, její tichý nářek. Byla to jednotlivá slova, kterým jsem nerozuměl, ale byla prosycena žalem. Několikrát se opakovalo slovo on a&#160;já si domýšlel, co asi říká. Vytvářela si k&#160;ubohému nebožtíkovi nový vztah. Určitě se vůbec nepodobal vztahu, který k&#160;němu měla, dokud byl živ. Bylo mi jasné, že se na živém manželovi provinila. Zemřel kvůli něčemu, na čem nesli vinu všichni vespolek, protože hrál na burze se souhlasem všech. Když potom přišlo na placení, nechali ho samotného. A&#160;on si s&#160;placením pospíšil. Ze všech příbuzných jediný já, který jsem s&#160;tím neměl opravdu nic společného, jsem cítil povinnost mu pomoct.</p>
			<p class="MLP_text ParaOverride-1">Chudák Guido ležel v&#160;ložnici opuštěn, přikryt prostěradlem. Jeho ztuhlost, už pokročilá, nebyla tentokrát výrazem síly, ale velkého úžasu nad tím, že je mrtev, aniž chtěl. V&#160;krásné snědé tváři se mu zračila výčitka. Ale určitě ne na moji adresu!</p>
			<p class="MLP_text ParaOverride-1">Vrátil jsem se domů k&#160;Augustě a&#160;poprosil jsem ji, aby šla k&#160;sestře. Byl jsem velice dojat a&#160;Augusta mě s&#160;pláčem objala.</p>
			<p class="MLP_text ParaOverride-1">„Byl jsi mu bratrem,“ zašeptala. „Teprve teď s&#160;tebou souhlasím, abys obětoval část našeho majetku a&#160;očistil jeho památku.“</p>
			<p class="MLP_text ParaOverride-1">Vynasnažil jsem se vzdát svému ubohému příteli veškeré pocty. Zatím jsem připevnil na dveře kanceláře lístek, který oznamoval, že je pro úmrtí majitele zavřeno. Sám jsem taky sestavil úmrtní oznámení. Ale teprve druhého dne s&#160;Adiným souhlasem se začalo s&#160;přípravami k&#160;pohřbu. Přitom jsem se dozvěděl, že se Ada rozhodla jít za rakví až na hřbitov. Chtěla mu podat všechny důkazy lásky, jež mohla. Chudinka! Já věděl, jak bolí výčitky svědomí nad hrobem. Taky jsem to zakusil, když zemřel můj otec. Odpoledne jsem strávil zavřen v&#160;kanceláři v&#160;Niliniho společnosti. Dělali jsme malou bilanci Guidovy situace. Byla to hrůza! Nejenže byl pryč kapitál firmy, ale kdyby měl Guido nést odpovědnost za všechno, ještě by byl jednou tolik dlužil.</p>
			<p class="MLP_text ParaOverride-1">Byl bych potřeboval pracovat, nic než pracovat ve prospěch svého ubohého zemřelého přítele, ale neuměl jsem nic než snít. Mou první myšlenkou bylo obětovat té kanceláři celý svůj život a&#160;pracovat ve prospěch Ady a&#160;jejích dětí. Ale bylo vůbec jisto, že to dokážu?</p>
			<p class="MLP_text ParaOverride-1">Nilini jako obvykle žvanil, kdežto já, já jsem hleděl do dálky, do velké dálky. I&#160;on cítil potřebu změnit od základu svůj vztah ke Guidovi. Teď chápal všechno! V&#160;době, kdy mu ublížil, byl už Guido zachvácen nemocí, která ho nakonec přivedla k&#160;sebevraždě. Proto bylo teď všechno zapomenuto. A&#160;začal kázat, že on už je takový. Nedokáže se dlouho zlobit na nikoho. Měl Guida vždycky rád a&#160;má ho rád pořád.</p>
			<p class="MLP_text ParaOverride-1">Nakonec se Niliniho sny spojily a&#160;překryly s&#160;mými. Lék na takovou katastrofu se nedal najít v&#160;pomalém obchodu, ale na burze. A&#160;Nilini mi vypravoval o&#160;jednom svém příteli, který se dokázal zachránit tím, že svůj vklad zdvojnásobil.</p>
			<p class="MLP_text ParaOverride-1">Hovořili jsme spolu dlouhé hodiny, ale Niliniho návrh, abychom pokračovali ve hře započaté Guidem, se vynořil až nakonec, krátce před polednem, a&#160;já ho okamžitě přijal. Přijal jsem ho s&#160;takovou radostí, jako by se mi tím podařilo vzkřísit svého přítele. A&#160;tak jsem tedy nakonec koupil na jméno ubohého Guida množství dalších akcií s&#160;těmi podivnými jmény <span class="MLP_znak_kurziva_11b">Rio Tinto</span>, <span class="MLP_znak_kurziva_11b">South French</span> a&#160;podobně.</p>
			<p class="MLP_text ParaOverride-1">Tím pro mne začalo padesát hodin největšího vypětí celého mého života. Především jsem až do večera chodil dlouhými kroky sem a&#160;tam po kanceláři a&#160;čekal na zprávu, jestli byly mé příkazy provedeny. Obával jsem se, že se už na burze ví o&#160;Guidově sebevraždě a&#160;že jeho jméno nebude mít dostatečný kredit. Ve skutečnosti se ještě pár dní nevědělo, že šlo o&#160;sebevraždu.</p>
			<p class="MLP_text ParaOverride-1">A&#160;když mi potom Nilini konečně mohl oznámit, že všechny moje příkazy byly provedeny, nastala pro mne doba opravdové úzkosti, o&#160;to větší, že v&#160;okamžiku, kdy jsem dostal stvrzenky o&#160;nákupu, jsem se dozvěděl, že jsem už na nich ztratil jistou dost značnou částku. Vzpomínám na tu úzkost jako na skutečnou a&#160;opravdovou práci. Mám ve vzpomínce podivný pocit, jako bych bez přestání celých padesát hodin seděl u&#160;hracího stolku a&#160;lízal karty. Neznám nikoho, kdo by dokázal odolávat tolik hodin podobné námaze. Registroval jsem každý pohyb cen, sledoval jsem jej a&#160;občas, proč to neříct, jsem jej povzbuzoval nebo zase brzdil, jak to mně&#160;– nebo spíš mému ubohému příteli&#160;– vyhovovalo. Nemohl jsem celé noci spát.</p>
			<p class="MLP_text ParaOverride-1">Protože jsem se bál, že by někdo z&#160;rodiny mohl zasáhnout a&#160;překazit dílo záchrany, do kterého jsem se pustil, neřekl jsem nikomu o&#160;pohledávce, která byla splatná v&#160;polovině měsíce. Zaplatil jsem všechno sám, protože si nikdo jiný na tyto závazky nevzpomněl vzhledem k&#160;tomu, že se všichni točili kolem nebožtíka, který čekal na svůj pohřeb. Ostatně pohledávka byla menší, než se zprvu zdála, protože mi okamžitě pomohlo štěstí. Můj žal nad Guidovou smrtí byl tak velký, že se mi zdálo, jako bych jej mírnil tím, že dávám všemi způsoby v&#160;sázku jak svůj podpis, tak své peníze. Tak daleko šel se mnou sen o&#160;dobrotě, který jsem předtím takovou dobu snil po jeho boku. Ale ta úzkost byla pro mne takové utrpení, že jsem pak už na burze sám za sebe nikdy nehrál.</p>
			<p class="MLP_text ParaOverride-1">Jenže kvůli tomu „lízání“, což byla moje hlavní činnost, jsem nakonec ani nebyl na Guidově pohřbu. Došlo k&#160;tomu takto: akcie, o&#160;něž nám šlo, udělaly zrovna ten den skok nahoru. Trávili jsme s&#160;Nilinim čas počítáním, kolik jsme zase dostali z&#160;naší ztráty zpátky! Jak to vypadalo, polovina majetku starého Speiera byla tím zachráněna. Byl to nádherný výsledek, který mě naplňoval pýchou. Stalo se přesně to, co Nilini předpovídal, i&#160;když s&#160;velikými pochybnostmi v&#160;hlase. Teď to samozřejmě opakoval už bez jakýchkoli pochybností a&#160;dělal ze sebe bezpečného proroka. Podle mne předvídal nejen tohle, ale i&#160;opak. Nemohl se nikdy zmýlit, ale to jsem mu neřekl, protože se mi hodilo, aby se na tom obchodě podílel svou ctižádostí. I&#160;jeho přání mohlo mít vliv na ceny.</p>
			<p class="MLP_text ParaOverride-1">Odešli jsme z&#160;kanceláře ve tři a&#160;pospíchali jsme, protože jsme si v&#160;té chvíli vzpomněli, že se pohřeb koná už ve tři čtvrtě na tři.</p>
			<p class="MLP_text ParaOverride-1">U&#160;Chiozského podloubí jsem v&#160;dálce zahlédl průvod, a&#160;dokonce se mi zdálo, že rozeznávám kočár, který poslal Adě na pohřeb jeden můj přítel. Skočil jsem s&#160;Nilinim do drožky a&#160;řekl jsem kočímu, aby jel za pohřbem. V&#160;drožce jsme s&#160;Nilinim pokračovali v&#160;obchodech. Byli jsme tak daleko od myšlenek na ubohého zemřelého, že jsme si stěžovali, jak ta drožka jede pomalu. Kdo ví, co se zatím děje na burze, když ji nehlídáme?</p>
			<p class="MLP_text ParaOverride-1">V&#160;jednu chvíli na mne Nilini upřel svůj pohled a&#160;zeptal se, proč jsem na burze neudělal taky něco na svůj účet.</p>
			<p class="MLP_text ParaOverride-1">„V&#160;tuhle chvíli,“ řekl jsem a&#160;nevím, proč jsem se začervenal, „pracuju jenom na účet svého ubohého přítele.“</p>
			<p class="MLP_text ParaOverride-1">Potom jsem po malém zaváhání dodal:</p>
			<p class="MLP_text ParaOverride-1">„Na sebe budu myslet později.“</p>
			<p class="MLP_text ParaOverride-1">Chtěl jsem mu nechat naději, že mě bude moct svádět ke hře pořád, jen abych si udržel jeho přátelství. V&#160;duchu jsem si však říkal něco, co jsem se neodvažoval vyslovit. „To tak, svěřit se tvým rukám.“</p>
			<p class="MLP_text ParaOverride-1">Začal kázat:</p>
			<p class="MLP_text ParaOverride-1">„Kdo ví, jestli se ještě jednou naskytne taková příležitost.“</p>
			<p class="MLP_text ParaOverride-1">Zapomněl, že mě učil, že na burze je příležitost pořád. Když jsme dorazili k&#160;místu, kde kočáry obvykle zastavují, vystrčil Nilini hlavu z&#160;okna a&#160;překvapeně vykřikl. Drožka totiž jela za průvodem, který se ubíral na řecký hřbitov.</p>
			<p class="MLP_text ParaOverride-1">„Pan Guido byl řecký katolík?“ zeptal se překvapeně. Průvod skutečně minul katolický hřbitov a&#160;mířil k&#160;některému jinému hřbitovu, židovskému, řeckému, protestantskému nebo srbskému.</p>
			<p class="MLP_text ParaOverride-1">„Možná že byl protestant,“ řekl jsem nejdřív, ale najednou jsem si vzpomněl, že jsem byl na jeho svatbě v&#160;katolickém kostele.</p>
			<p class="MLP_text ParaOverride-1">„To musí být omyl!“ vykřikl jsem, protože mě napadlo, jestli ho nechtějí pohřbít na nesprávném místě.</p>
			<p class="MLP_text ParaOverride-1">Nilini se najednou dal do nezadržitelného smíchu a&#160;bezmocně klesl zpátky do kočáru s&#160;hubičkou roztaženou v&#160;té své drobounké tváři od ucha k&#160;uchu.</p>
			<p class="MLP_text ParaOverride-1">„My jsme se spletli!“ ryčel. Jakmile se mu podařilo záchvat smíchu zvládnout, zasypal mě výčitkami. Měl jsem si všimnout, kam jedeme, protože jsem měl vědět, kdy to bude, kdo tam bude a&#160;tak dále. Byl to pohřeb někoho jiného!</p>
			<p class="MLP_text ParaOverride-1">Byl jsem tak popuzen, že jsem se s&#160;ním nesmál, a&#160;měl jsem co dělat, abych snesl jeho výčitky. Proč se líp nedíval sám? Udržel jsem své rozladění na uzdě jen proto, že mi víc záleželo na burze než na pohřbu. Vystoupili jsme z&#160;kočáru, abychom se líp orientovali, a&#160;zamířili jsme ke vchodu na katolický hřbitov. Kočár tam jel za námi. Všiml jsem si, jak se pozůstalí po tom druhém nebožtíkovi po nás udiveně dívají, poněvadž si neuměli vysvětlit, proč toho chudáka v&#160;nejlepším opouštíme, když jsme ho poctili svou účastí až k&#160;této krajní hranici.</p>
			<p class="MLP_text ParaOverride-1">Nilini mě netrpělivě předešel. Zeptal se po krátkém zaváhání vrátného:</p>
			<p class="MLP_text ParaOverride-1">„Pohřební průvod pana Guida Speiera už přišel?“</p>
			<p class="MLP_text ParaOverride-1">Vrátný zřejmě nebyl tou otázkou, která mně připadala směšná, nikterak překvapen. Odpověděl, že neví. Všechno, co mohl říct, bylo, že v&#160;poslední půlhodině prošly branou dva pohřební průvody.</p>
			<p class="MLP_text ParaOverride-1">Celí zmatení jsme se radili. Zřejmě se nedalo zjistit, jestli je průvod už na hřbitově, nebo dosud ne. A&#160;tu jsem se za svou osobu rozhodl. Já jsem nemohl přijít pozdě a&#160;rušit obřad, který už začal. Proto na ten hřbitov nepůjdu. Na druhé straně jsem nemohl riskovat, že průvod potkám, až půjdu zpátky. Z&#160;toho důvodu se raději účasti na pohřbu vzdám a&#160;vrátím se do města velkým obloukem přes Servolu. Drožku jsem nechal Nilinimu, protože ten se kvůli Adě, kterou znal, chtěl na pohřbu aspoň ukázat.</p>
			<p class="MLP_text ParaOverride-1">Abych se vyhnul jakémukoli setkání, pustil jsem se rychlým krokem polní cestou, která vedla k&#160;vesnici. Vlastně mě už nemrzelo, že jsem si pohřby spletl a&#160;že jsem ubohému Guidovi neprokázal poslední poctu. Nemohl jsem se těmi náboženskými praktikami zdržovat. Připadla mi jiná povinnost: musel jsem zachraňovat čest svého přítele a&#160;chránit dědictví ve prospěch vdovy a&#160;synů. Až Adě řeknu, že se mi podařilo tři čtvrtiny ztráty dostat zpátky (a v&#160;duchu jsem si celý ten tolikrát prováděný výpočet opakoval: Guido ztratil dvojnásobek dědictví po svém otci a&#160;po mém zákroku se ztráta zmenšila na polovinu onoho dědictví. Bylo to přesné. Dostal jsem zpátky opravdu tři čtvrtiny té ztráty), jistě mi odpustí, že jsem se Guidova pohřbu nezúčastnil.</p>
			<p class="MLP_text ParaOverride-1">Ten den se udělalo zase krásně. Zářilo nádherné jarní slunce a&#160;vzduch nad namoklou krajinou byl čistý a&#160;zdravý. Plíce se mi dmuly pohybem, jaký jsem si už několik dní nedopřál. Byl jsem samé zdraví a&#160;síla. Zdraví není nic než srovnávání. Srovnával jsem se s&#160;chudákem Guidem a&#160;stoupal jsem vysoko, vysoko jako vítěz v&#160;témže boji, v&#160;němž on podlehl. Všechno kolem bylo samé zdraví a&#160;síla. I&#160;ta krajina s&#160;mladou trávou. Vydatná, hojná závlaha nedávné katastrofy přinášela dnes jen blahodárné výsledky a&#160;zářivé slunce dodávalo zemi, ještě zmrzlé, žádoucí teplo. Pravda, čím by byl člověk od té katastrofy dál, tím by mu bylo to azurové nebe protivnější, kdyby se zase včas nezachmuřilo. Ale to už je předpověď na základě zkušenosti a&#160;napadla mě teprve teď při psaní, tenkrát jsem na to nemyslel. V&#160;té chvíli zněl v&#160;mé duši jen hymnus na zdraví, na věčné zdraví moje i&#160;celé přírody.</p>
			<p class="MLP_text ParaOverride-1">Můj krok se ještě zrychlil. Když jsem slyšel, jak je lehký, byl jsem blažený. Cestou dolů ze servolského pahorku jsem tak spěchal, že jsem skoro běžel. Jakmile jsem došel na promenádu Sanť Andrea, na rovinu, znovu jsem krok zvolnil, ale stále jsem měl pocit veliké lehkosti. Nadnášel mě vzduch.</p>
			<p class="MLP_text ParaOverride-1">Nadobro jsem zapomněl, že přicházím z&#160;pohřbu svého nejdůvěrnějšího přítele. Měl jsem krok i&#160;dech vítěze. Vždyť moje radost z&#160;vítězství byla poctou mému ubohému příteli, v&#160;jehož zájmu jsem vstoupil na kolbiště.</p>
			<p class="MLP_text ParaOverride-1">Zašel jsem do kanceláře, abych se podíval, jaké byly kurzy při uzávěrce. Byly trochu slabší, ale to mi důvěru nevzalo. Vrátím se ještě „lízat karty“ a&#160;nepochyboval jsem, že k&#160;cíli dojdu.</p>
			<p class="MLP_text ParaOverride-1">Musel jsem se konečně vydat za Adou. Přišla mi otevřít Augusta. Hned se mě zeptala:</p>
			<p class="MLP_text ParaOverride-1">„Jak to, že jsi nebyl na pohřbu, ty, jediný muž z&#160;naší rodiny?“</p>
			<p class="MLP_text ParaOverride-1">Odložil jsem deštník a&#160;klobouk a&#160;trochu zmateně jsem řekl, že bych chtěl mluvit hned i&#160;s&#160;Adou, abych se nemusel opakovat. Zatím jsem Augustu dokázal ujistit, že jsem měl dobré důvody, proč jsem na pohřbu nebyl. Potom už jsem si nebyl tak jistý a&#160;znenadání mě rozbolel můj bok, možná z&#160;únavy. Možná že to byla ta Augustina poznámka, co mě přimělo k&#160;pochybování o&#160;možnosti omluvit svou nepřítomnost, která jistě způsobila pohoršení; viděl jsem před sebou všechny účastníky toho smutného obřadu, jak jsou vyrušováni ze své bolesti a&#160;ptají se, kde můžu být.</p>
			<p class="MLP_text ParaOverride-1">Ada nepřišla. Později jsem se dozvěděl, že ji ani nikdo neupozornil, že na ni čekám. Přijala mě paní Malfentiová a&#160;začala se mnou mluvit tak přísně zamračená, jakou jsem ji ještě nikdy neviděl. Počal jsem se omlouvat, ale k&#160;oné jistotě, s&#160;kterou jsem letěl od hřbitova k&#160;městu, k&#160;té jsem měl velmi daleko. Koktal jsem. Kromě pravdy říkal jsem navíc i&#160;některé věci méně pravdivé, o&#160;své odvážné inicia­tivě na burze v&#160;Guidův prospěch a&#160;že nedlouho před hodinou pohřbu jsem musel odeslat do Paříže telegram s&#160;příkazem a&#160;že jsem se nemohl z&#160;kanceláře vzdálit, dokud jsem nedostal odpověď. Bylo pravda, že jsme s&#160;Nilinim museli telegrafovat do Paříže, ale bylo to dva dny předtím a&#160;dva dny předtím jsme také dostali odpověď. Jedním slovem, pochopil jsem, že na mou omluvu pravda nestačí, snad proto také ne, že jsem ji nemohl říct celou a&#160;vypravovat o&#160;té tak důležité operaci, na kterou jsem čekal celé dny, to jest o&#160;tom, že jsem podle svého přání upravoval světové kurzy. Když však paní Malfentiová slyšela číslo, na jaké se Guidova ztráta snížila, tak mě omluvila. Děkovala mi se slzami v&#160;očích. Znovu jsem se stal ne sice jediným mužem v&#160;rodině, ale nejlepším.</p>
			<p class="MLP_text ParaOverride-1">Požádala mě, abychom večer přišli s&#160;Augustou Adu pozdravit, ona jí zatím všechno poví. Pro tu chvíli nebyla Ada s&#160;to nikoho přijmout. A&#160;já jsem se svou ženou rád odešel. Ani ona necítila před odchodem z&#160;domu potřebu se s&#160;Adou rozloučit, neboť ta chvílemi zoufale plakala a&#160;pak zase propadala skleslosti, takže nebyla schopna dokonce ani vnímat přítomnost toho, kdo s&#160;ní mluvil.</p>
			<p class="MLP_text ParaOverride-1">Měl jsem naději:</p>
			<p class="MLP_text ParaOverride-1">„Ada si tedy mé nepřítomnosti nevšimla?“</p>
			<p class="MLP_text ParaOverride-1">Augusta se přiznala, že o&#160;tom chtěla pomlčet, tak velký se jí zdál projev Adiny roztrpčenosti nad mou nepřítomností. Ada od ní požadovala vysvětlení, a&#160;když jí Augusta musela říct, že nic neví, neboť mě ještě neviděla, propadla Ada znovu svému zoufalství a&#160;křičela, že Guido musel takhle skončit proto, že ho celá rodina nenáviděla.</p>
			<p class="MLP_text ParaOverride-1">Připadalo mi, že mě Augusta měla hájit a&#160;říct Adě, jak jenom já jsem byl ochoten pomoct Guidovi tím způsobem, jak bylo třeba. Že kdyby mě byl Guido poslechl, nebyl by měl žádný důvod k&#160;pokusu o&#160;sebevraždu nebo k&#160;jejímu předstírání.</p>
			<p class="MLP_text ParaOverride-1">Ale Augusta mlčela. Byla velice pohnuta Adiným zoufalstvím a&#160;bála se, aby ji neurazila, kdyby začala s&#160;nějakým diskutováním. Ostatně věřila, že teď vysvětlení paní Malfentiové Adu přesvědčí, že se na mně dopustila nespravedlnosti. Musím říct, že jsem v&#160;to věřil i&#160;já, a&#160;dokonce musím přiznat, že jsem si od té chvíle onu jistotu, že budu přítomen Adinu překvapení a&#160;jejím projevům vděčnosti, docela vychutnával.</p>
			<p class="MLP_text ParaOverride-1">Vrátil jsem se do kanceláře, a&#160;tak jsem se dozvěděl, že se na burze znovu projevil lehký náznak vzestupu, velice lehký, ale přece jenom takový, že bylo možno doufat, že příští den budou při zahájení kurzy jako dnes ráno.</p>
			<p class="MLP_text ParaOverride-1">Po večeři jsem musel jít k&#160;Adě, ale sám, Augusta nemohla, protože se holčička necítila dobře. Přijala mě paní Malfentiová a&#160;řekla mi, že mě bude muset nechat s&#160;Adou samotného, neboť má nějakou práci v&#160;kuchyni. Potom se mi přiznala, že ji Ada poprosila, aby ji nechala se mnou samotnou, chce mi totiž říct něco, co druzí nemají slyšet. Než paní Malfentiová odešla z&#160;budoáru, kde jsem se setkal s&#160;Adou už dvakrát, řekla mi s&#160;úsměvem:</p>
			<p class="MLP_text ParaOverride-1">„Víš, Ada ti pořád ještě není s&#160;to odpustit tvou nepřítomnost na Guidově pohřbu, ale… skoro už…“</p>
			<p class="MLP_text ParaOverride-1">V&#160;tom pokojíčku mi vždycky bušilo srdce. Tentokrát to nebylo ze strachu, že uvidím, jak jsem milován někým, koho nemiluju. Před několika okamžiky, ale jen vzhledem ke slovům paní Malfentiové, jsem uznával, že jsem se dopustil vůči památce ubohého Guida vážné chyby. Ani když už věděla, že jí za odpuštění takové chyby nabízím dědictví, nedokázala mi Ada odpustit hned. Posadil jsem se a&#160;hleděl jsem na portréty Guidových rodičů. Starý <span class="MLP_znak_kurziva_11b">Cadavez</span> se tvářil uspokojeně a&#160;mně se zdálo, že je to uspokojení vyvolané mým činem. Kdežto Guidova matka, hubená žena, oblečená do šatů s&#160;bohatými rukávy a&#160;v&#160;kloboučku, který se držel v&#160;rovnováze na hoře vlasů, se tvářila velmi přísně. Ovšem! Před fotografickým přístrojem se každý tváří jinak a&#160;já jsem obrátil pohled jinam, zlobil jsem se sám na sebe, že v&#160;těch tvářích pátrám. Jeho matka jistě nemohla předvídat, že se nezúčastním pohřbu jejího syna!</p>
			<p class="MLP_text ParaOverride-1">Ale způsob, jak se mnou Ada mluvila, byl pro mne bolestným překvapením. Musela o&#160;tom, co mi chtěla říct, dlouho přemýšlet a&#160;moje vysvětlování, moje námitky a&#160;moje opravy naprosto nebrala v&#160;úvahu, přestože je nemohla předvídat a&#160;nemohla na ně být připravena. Běžela až do konce svou cestou jako splašený kůň.</p>
			<p class="MLP_text ParaOverride-1">Vstoupila jednoduše oblečena do černých šatů, s&#160;účesem ve velkém nepořádku, s&#160;vlasy rozcuchanými, snad si je dokonce i&#160;rvala, jak se její ruka zběsile snažila něco udělat, když se nemohla upokojit jinak. Přišla až ke stolku, u&#160;něhož jsem seděl, a&#160;opřela se o&#160;něj rukama, aby mě lépe viděla. Její obličej byl opět pohublý a&#160;neměl už to podivné zdraví, jako když byly tváře na nesprávném místě. Nebyla tak krásná, jako když ji Guido dobyl, ale nikdo by si při pohledu na ni nevzpomněl na nemoc. Byla pryč. Všechnu nemoc pohltila ta nesmírná bolest. Velmi dobře jsem to nesmírné hoře chápal, a&#160;tak jsem nedokázal promluvit. Dokud jsem ji pozoroval, říkal jsem si: „Co bych jí tak měl říct, aby se to vyrovnalo bratrskému objetí v&#160;mé náruči, ve které bych ji utěšil a&#160;přiměl, aby si poplakala a&#160;ulevila?“ Potom, když se mi zdálo, že mě Ada napadla, chtěl jsem odpovědět, ale mluvil jsem příliš slabě a&#160;ona mě neslyšela.</p>
			<p class="MLP_text ParaOverride-1">Mluvila, mluvila a&#160;mluvila a&#160;já nedokážu všechna její slova opakovat. Jestli se nemýlím, začala velmi vážně, ale bez vřelosti děkovat, že jsem pro ni a&#160;děti tolik udělal. Pak najednou pronesla tuto výčitku:</p>
			<p class="MLP_text ParaOverride-1">„Způsobil jsi svým jednáním, že vlastně zemřel kvůli něčemu, co za to nestálo!“</p>
			<p class="MLP_text ParaOverride-1">Potom hlas ztišila, jako kdyby chtěla to, co mi řekla, podržet v&#160;tajnosti, a&#160;v&#160;jejím hlase byla větší vřelost, vřelost, jež měla svůj zdroj v&#160;lásce ke Guidovi a&#160;také (nebo se mi to jen zdálo?) v&#160;lásce ke mně:</p>
			<p class="MLP_text ParaOverride-1">„A&#160;já ti odpouštím, že jsi na jeho pohřeb nepřišel. Nemohl jsi to udělat a&#160;já ti odpouštím. I&#160;on by ti odpustil, kdyby byl ještě naživu. Co bys na jeho pohřbu dělal? Ty, který jsi ho neměl rád! Při své dobrotě bys mohl plakat nade mnou, nad mými slzami, ale ne nad ním, protože jeho jsi… nenáviděl! Ubohý Zeno! Můj bratře!“</p>
			<p class="MLP_text ParaOverride-1">Bylo to hrozné, že mi mohla říkat takovou věc a&#160;takovým způsobem zkreslovat pravdu. Ohradil jsem se, ale ona mě neslyšela. Myslím, že jsem zařval, nebo jsem alespoň cítil, jak se mi hrdlo napíná:</p>
			<p class="MLP_text ParaOverride-1">„Ale to je omyl, lež, pomluva! Jak můžeš vůbec takové věci věřit?“</p>
			<p class="MLP_text ParaOverride-1">A&#160;ona pokračovala, stále tiše:</p>
			<p class="MLP_text ParaOverride-1">„Vždyť jsem jej nedokázala milovat ani já. Nezradila jsem ho sice ani v&#160;pomyšlení, ale cítila jsem, že nemám sílu, abych ho zachránila. Dívala jsem se na tvůj a&#160;Augustin vztah a&#160;záviděla jsem vám. Zdál se mi lepší než ten, který mi nabízel on. Jsem ti vděčná, že jsi na pohřeb nepřišel, protože jinak bych nic nechápala ani dnes. Takto naopak vidím všechno a&#160;rozumím všemu. Ani já jsem ho nemilovala: jak jinak bych byla mohla nenávidět dokonce i&#160;jeho housle, nejdokonalejší výraz jeho velké duše?“</p>
			<p class="MLP_text ParaOverride-1">V&#160;tu chvíli jsem si položil hlavu na paži a&#160;schoval tvář. Obvinění, se kterými se proti mně obrátila, byla tak nespravedlivá, že o&#160;nich nebylo možno ani mluvit, zvláště když byla jejich nerozumnost do té míry zmírňována Adiným laskavým tónem, takže moje reakce nemohla být ostrá, jaká by byla musela být, aby byla měla úspěch. Ostatně už Augusta mi dala příklad, jak ohleduplně mlčet, abychom se takové bolesti nějak nedotkli a&#160;ještě ji nejitřili. Ale když jsem zavřel oči, viděl jsem v&#160;té tmě, jak její slova vytvářejí nový svět jako všechna nepravdivá slova. Najednou jako bych si i&#160;já uvědomoval, že jsem Guida nenáviděl a&#160;stál vytrvale vedle něho, jen abych mu ve vhodné chvíli zasadil ránu. Ada ke všemu spojila Guida s&#160;jeho houslemi. Kdybych nevěděl, že se zmítá v&#160;bolesti a&#160;výčitkách, byl bych málem věřil, že se s&#160;těmi houslemi vytasila jako s&#160;částí Guida proto, aby mě v&#160;nitru přesvědčila o&#160;pravdě svého obvinění.</p>
			<p class="MLP_text ParaOverride-1">Pak jsem v&#160;té tmě znovu viděl Guidovu mrtvolu a&#160;v&#160;jeho tváři jsem stále viděl pečeť úžasu, že je tam, zbaven života. Vyděsil jsem se a&#160;zvedl jsem hlavu. Bylo lepší čelit Adiným obviněním, nespravedlivým, jak jsem věděl, než hledět do tmy.</p>
			<p class="MLP_text ParaOverride-1">Ale Ada stále mluvila o&#160;mně a&#160;o&#160;Guidovi:</p>
			<p class="MLP_text ParaOverride-1">„A&#160;ty, ubohý Zeno, tys to nevěděl a&#160;žil jsi dál vedle něho v&#160;nenávisti. Prospíval jsi mu z&#160;lásky ke mně. To nebylo možné! Musel skončit takto! I&#160;já jsem jednou uvěřila, že bych mohla těžit z&#160;lásky, kterou jsi ke mně choval, jak jsem věděla, a&#160;zvětšit okolo něho ochranu, jež mu mohla být užitečná. Mohl však být ochraňován jen někým, kdo ho miloval, a&#160;z&#160;nás ho nemiloval nikdo.“</p>
			<p class="MLP_text ParaOverride-1">„Co víc jsem pro něho ještě mohl udělat?“ zeptal jsem se a&#160;vyhrkly mi horké slzy, abych jí i&#160;sobě samému dal pocítit svou nevinnost. Slzy mnohdy nahrazují výkřik. Nechtěl jsem křičet, dokonce jsem pochyboval i&#160;o&#160;tom, mám-li mluvit. Musel jsem však vyvrátit její tvrzení. A&#160;tak jsem plakal.</p>
			<p class="MLP_text ParaOverride-1">„Zachránit ho, drahý bratře! Já nebo ty, měli jsme ho zachránit. Ale já jsem byla vedle něho a&#160;nedokázala jsem to, protože mi chyběla pravá náklonnost, a&#160;ty jsi zůstával vzdálený, nepřítomný, stále nepřítomný, až do té doby, než byl pochován. Pak ses objevil, sebejistý a&#160;vyzbrojen vší svou náklonností. Ale předtím ses o&#160;něho nestaral. Byl přece s&#160;tebou až do večera. Mohl sis představit, kdyby ses o&#160;něj zajímal, že dojde k&#160;něčemu vážnému.“</p>
			<p class="MLP_text ParaOverride-1">Slzy mi nedovolily mluvit, ale zakoktal jsem něco, co mělo uvést skutečnost, že noc předtím strávil tak, že se v&#160;bažinách rozptyloval lovem, a&#160;tak nikdo na světě nemohl předvídat, jak naloží s&#160;nocí následující.</p>
			<p class="MLP_text ParaOverride-1">„Potřeboval chodit na lov, potřeboval to!“ vykřikla vyčítavě. A&#160;pak, jako by do toho výkřiku vložila všecky síly, najednou se zhroutila a&#160;klesla v&#160;bezvědomí na podlahu.</p>
			<p class="MLP_text ParaOverride-1">Vzpomínám si, že jsem chvíli váhal, mám-li paní Malfentiovou zavolat. Připadalo mi, že by ty mdloby mohly prozradit něco z&#160;toho, co Ada řekla.</p>
			<p class="MLP_text ParaOverride-1">Paní Malfentiová přiběhla s&#160;Albertou. Zeptala se mě, zatímco podpírala Adu:</p>
			<p class="MLP_text ParaOverride-1">„Mluvila s&#160;tebou o&#160;těch zatracených burzovních operacích?“ A&#160;dodala: „To už je dnes podruhé!“</p>
			<p class="MLP_text ParaOverride-1">Požádala mě, abych se na chvilku vzdálil, a&#160;tak jsem šel na chodbu a&#160;čekal, až mi řeknou, mám-li se tam vrátit, nebo jít.</p>
			<p class="MLP_text ParaOverride-1">Chystal jsem se na další rozhovor s&#160;Adou. Zapomněla, že kdyby se postupovalo, jak jsem navrhoval, určitě by k&#160;tomu neštěstí nedošlo. Stačilo jí říci jenom tohle, aby se přesvědčila, jak mi křivdí.</p>
			<p class="MLP_text ParaOverride-1">Za chvíli za mnou přišla paní Malfentiová a&#160;řekla mi, že se Ada probrala a&#160;chce se se mnou rozloučit. Ležela na pohovce, na které jsem chvíli předtím seděl sám. Jakmile mě spatřila, dala se do pláče a&#160;byly to první slzy, které jsem ji viděl prolévat. Podala mi zpocenou ručku:</p>
			<p class="MLP_text ParaOverride-1">„Sbohem, milý Zeno! Nezapomeň na to, prosím tě! Nikdy na to nezapomeň! Pamatuj na to!“</p>
			<p class="MLP_text ParaOverride-1">Paní Malfentiová se do toho vložila a&#160;zeptala se, nač mám pamatovat, a&#160;já řekl, že si Ada přeje, abych okamžitě zlikvidoval všechny Guidovy závazky na burze. Začervenal jsem se při té lži a&#160;taky jsem měl strach, aby to Ada nepopřela. Ale ta naopak začala křičet:</p>
			<p class="MLP_text ParaOverride-1">„Ano! Ano! Ať se všechno zlikviduje. Už nechci o&#160;té hrozné burze ani slyšet!“</p>
			<p class="MLP_text ParaOverride-1">Znovu zbledla a&#160;paní Malfentiová, aby ji uklidnila, ji ujistila, že se všechno udělá, jak si přeje. Potom mě paní Malfentiová vyprovodila ke dveřím a&#160;poprosila mě, abych nejednal překotně: ať dělám, co budu pokládat v&#160;Guidově zájmu za nejlepší. Ale já odpověděl, že si už nevěřím. Je to obrovské riziko a&#160;já už nemám odvahu dál jednat takovým způsobem na účet někoho jiného. Netroufám si už hrát na burze, nebo mi přinejmenším chybí důvěra, že by moje „lízání“ mohlo mít na ni vliv. Z&#160;toho důvodu musím všechno rychle likvidovat a&#160;být rád, že to dopadlo takhle.</p>
			<p class="MLP_text ParaOverride-1">Augustě jsem Adina slova neopakoval. Proč bych ji měl zarmucovat? Ale i&#160;když jsem se o&#160;nich nezmínil nikomu, zněla mi v&#160;uších i&#160;nadále a&#160;provázela mě dlouhá léta. Zní mi v&#160;duši dosud. Rozebírám je často ještě dnes. Nemůžu říct, že jsem Guida miloval, ale jen proto, že to byl zvláštní člověk. Stál jsem však bratrsky při něm a&#160;pomáhal jsem mu, jak jsem uměl. Adinu výčitku nezasluhuju.</p>
			<p class="MLP_text ParaOverride-1">S&#160;Adou jsem se už o&#160;samotě nikdy nesetkal. Necítila nikdy potřebu říct mi něco jiného a&#160;já se taky neodvážil požadovat vysvětlení, možná taky proto, že jsem nechtěl jitřit její bolest.</p>
			<p class="MLP_text ParaOverride-1">Na burze to dopadlo, jak jsem předvídal, a&#160;Guidův otec, kterého jsem předtím telegraficky vyrozuměl, že přišel o&#160;všechno, měl jistě radost, když shledal, že polovina jeho majetku zůstala nedotčena. Bylo to moje dílo, ale nedovedl jsem se z&#160;něho těšit, jak jsem čekal.</p>
			<p class="MLP_text ParaOverride-1">Až do svého odjezdu do Buenos Aires, kam jela i&#160;s&#160;dětmi za rodiči svého muže, se Ada celou dobu ke mně chovala srdečně. Ráda se se mnou a&#160;Augustou vídala. Několikrát jsem se snažil si namluvit, že všechno, co mi řekla, byl jen výbuch šílené bolesti a&#160;že se na to už nepamatuje. Ale jednou, když se v&#160;naší přítomnosti znovu mluvilo o&#160;Guidovi, zopakovala a&#160;potvrdila několika slovy všechno, co mi tenkrát řekla:</p>
			<p class="MLP_text ParaOverride-1">„Chudák, nikdo ho nemiloval!“</p>
			<p class="MLP_text ParaOverride-1">Když nastupovala na loď, v&#160;náruči jedno z&#160;dětí, protože mu nebylo docela dobře, políbila mě. A&#160;v&#160;okamžiku, kdy nebyl nikdo nablízku, mi řekla:</p>
			<p class="MLP_text ParaOverride-1">„Sbohem, Zeno, bratře! Nikdy nezapomenu, že jsem ho neuměla dost milovat. Chci, abys to věděl! Opouštím svůj domov ráda. Je mi, jako bych se vzdalovala svým výčitkám!“</p>
			<p class="MLP_text ParaOverride-1">Vyčetl jsem jí, proč se tak trápí. Řekl jsem, že byla Guidovi dobrou ženou, že to vím a&#160;že bych to mohl dosvědčit. Nevím, jestli se mi ji podařilo přesvědčit. Už nepromluvila, protože se rozvzlykala. Teprve mnohem později jsem si uvědomil, že mi těmi slovy chtěla při loučení připomenout i&#160;svoje výčitky na mou adresu. Já však vím, že mě odsuzovala neprávem. Já si určitě nemusím vyčítat, že jsem Guida nemiloval.</p>
			<p class="MLP_text ParaOverride-1">Byl kalný a&#160;zasmušilý den. Vypadalo to, jako by nebe zastíral jediný veliký, ale nijak hrozivý mrak. Z&#160;přístavu se snažil pomocí vesel vyplout velký rybářský člun, jehož plachty visely nehybně ze stěžňů. Byli v&#160;něm jen dva muži a&#160;přes veškeré jejich úporné veslování se velká loď sotva hýbala. Snad chytí příznivý vítr na širém moři.</p>
			<p class="MLP_text ParaOverride-1">Z&#160;paluby parníku mávala Ada šátkem. Pak se k&#160;nám obrátila zády. Zřejmě se dívala k&#160;Sant’Andrea, kde odpočíval Guido. Čím víc se její elegantní postavička vzdalovala, tím byla dokonalejší. Oči se mi zalily slzami. Tak nás opustila a&#160;já už nikdy nemohl dokázat svou nevinu.</p>
			<hr class="HorizontalRule-1"/>
			<div class="_idFootnotes">
				<div id="footnote-006" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/vedomi_a_svedomi_zena_cosiniho_012.xhtml#footnote-006-backlink">5</a>  V termínu. <span class="MLP_znak_kurziva_9b CharOverride-2">Pozn. red.</span></p>
				</div>
				<div id="footnote-005" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/vedomi_a_svedomi_zena_cosiniho_012.xhtml#footnote-005-backlink">6</a>  Basedovowa nemoc, autoimunitní onemocnění štítné žláty. <span class="MLP_znak_kurziva_9b CharOverride-2">Pozn. red.</span></p>
				</div>
				<div id="footnote-004" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/vedomi_a_svedomi_zena_cosiniho_012.xhtml#footnote-004-backlink">7</a>  Burzovní termín: pokles cen nebo kurzů. <span class="MLP_znak_kurziva_9b CharOverride-2">Pozn. red.</span></p>
				</div>
			</div>
		</div>
</body>
</html>