<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Otcova smrt">
    <meta name="apple-mobile-web-app-capable" content="yes">
    <title>Otcova smrt</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Italo Svevo: Vědomí a svědomí Zena Cosiniho">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Vědomí a svědomí Zena Cosiniho">
    <meta property="og:title" content="Vědomí a svědomí Zena Cosiniho">
    <meta property="og:type" content="book">
    <meta property="og:book:author" content="Italo Svevo">
    <meta property="twitter:title" content="Italo Svevo: Vědomí a svědomí Zena Cosiniho">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./vedomi_a_svedomi_zena_cosiniho_008.html">
    <link rel="next" href="./vedomi_a_svedomi_zena_cosiniho_010.html">
    <meta name="nb-order" content="5">
    <link rel="self" href="vedomi_a_svedomi_zena_cosiniho_009.html">
    <meta name="nb-identifier" content="svevo-vedomi-a-svedomi-zena-cosiniho-ee68b5a">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="9275" data-nb-chars="53088">
    <nav role="doc-toc">
      <ul class="plain section">
        <li><a href="vedomi_a_svedomi_zena_cosiniho_005.html">Věnování</a></li>
        <li><a href="vedomi_a_svedomi_zena_cosiniho_006.html">Předmluva</a></li>
        <li><a href="vedomi_a_svedomi_zena_cosiniho_007.html">Úvod</a></li>
        <li><a href="vedomi_a_svedomi_zena_cosiniho_008.html">Kouření</a></li>
        <li><a href="vedomi_a_svedomi_zena_cosiniho_009.html">Otcova smrt</a></li>
        <li><a href="vedomi_a_svedomi_zena_cosiniho_010.html">Historie mého manželství</a></li>
        <li><a href="vedomi_a_svedomi_zena_cosiniho_011.html">Manželka a milenka</a></li>
        <li><a href="vedomi_a_svedomi_zena_cosiniho_012.html">Historie jedné obchodní společnosti</a></li>
        <li><a href="vedomi_a_svedomi_zena_cosiniho_013.html">Psychoanalýza</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./vedomi_a_svedomi_zena_cosiniho_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Otcova smrt</span></h1>
        <section>
          <p class="chunk" data-nb-ref-number="2" data-nb-words="88" data-nb-chars="496"><span class="idea" data-nb-ref-number="2" id="idea2" data-nb-words="88" data-nb-chars="496">Doktor odjel a&nbsp;já opravdu nevím, jestli je&nbsp;třeba, abych vypsal taky život svého otce. Kdybych otce popisoval příliš podrobně, mohlo by&nbsp;to&nbsp;mít za&nbsp;následek, že&nbsp;by&nbsp;se&nbsp;kvůli mému uzdravení musel analyzovat nejdřív on, a&nbsp;to by&nbsp;znamenalo vzdát se&nbsp;celého podniku. Ale jdu statečně dál, protože vím, že&nbsp;kdyby otec potřeboval takovou kúru, byla by&nbsp;toho příčinou docela jiná nemoc než ta&nbsp;moje. Ať&nbsp;je&nbsp;to, jak chce, nebudu ztrácet čas a&nbsp;řeknu o&nbsp;něm jen to, co&nbsp;může přispět k&nbsp;oživení mých vlastních vzpomínek.</span></p>
          <p class="chunk" data-nb-ref-number="3" data-nb-words="68" data-nb-chars="425"><span class="idea" data-nb-ref-number="3" id="idea3" data-nb-words="68" data-nb-chars="425">„14. 4. 1890 ve&nbsp;4.30. Zemřel otec. P. C.“ Aby bylo jasno, ta&nbsp;dvě poslední písmena neznamenají žádnou chemickou značku ani fyzikální rovnici, ale <em>poslední cigaretu</em>. Tak zní záznam v&nbsp;jednom svazku Ostwaldovy pozitivní filozofie, nad kterou jsem strávil pln nadějí řadu hodin a&nbsp;kterou jsem nikdy nepochopil. Nikdo by&nbsp;tomu nevěřil, ale ten záznam, i&nbsp;když zní, tak jak zní, zachycuje jednu z&nbsp;nejdůležitějších událostí mého života.</span></p>
          <p class="chunk" data-nb-ref-number="4" data-nb-words="111" data-nb-chars="631"><span class="idea" data-nb-ref-number="4" id="idea4" data-nb-words="111" data-nb-chars="631">Moje matka zemřela, ještě než mi&nbsp;bylo patnáct let. Složil jsem na&nbsp;její počest pár básniček, což se&nbsp;nikdy nevyrovná oplakávání, a&nbsp;k&nbsp;mému žalu se&nbsp;neustále družil pocit, že&nbsp;od&nbsp;této chvíle pro mne začíná vážný život plný práce. Už&nbsp;sám ten žal naznačoval jakýsi hlubší život. Kromě toho byla ta&nbsp;zlá rána zmírněna a&nbsp;zkonejšena mou tehdy ještě živou vírou. Matka žila dál, třebaže daleko ode mne, a&nbsp;mohla se&nbsp;dokonce radovat z&nbsp;úspěchů, na&nbsp;které jsem se&nbsp;připravoval. To&nbsp;bylo pohodlné, viďte! Vzpomínám si&nbsp;přesně na&nbsp;svůj tehdejší stav. Smrtí mé&nbsp;matky a&nbsp;blahodárným pohnutím, které to&nbsp;ve&nbsp;mně vyvolalo, se&nbsp;mělo ve&nbsp;mně všechno změnit k&nbsp;lepšímu.</span></p>
          <p class="chunk" data-nb-ref-number="5" data-nb-words="129" data-nb-chars="733"><span class="idea" data-nb-ref-number="5" id="idea5" data-nb-words="129" data-nb-chars="733">Na&nbsp;rozdíl od&nbsp;toho smrt mého otce znamenala opravdu velikou katastrofu. Ráj už&nbsp;neexistoval a&nbsp;kromě toho já&nbsp;při své třicítce byl už&nbsp;hotový člověk. I&nbsp;já! Uvědomil jsem si&nbsp;poprvé, že&nbsp;nejdůležitější a&nbsp;nejrozhodnější část mého života leží už&nbsp;nenávratně za&nbsp;mnou. Můj žal nebyl jen sobecký, jak by&nbsp;se&nbsp;mohlo zdát podle toho, co&nbsp;říkám. Vůbec ne! Plakal jsem nad ním i&nbsp;nad sebou, ale nad sebou jen proto, že&nbsp;zemřel on. Do&nbsp;té&nbsp;doby jsem přecházel od&nbsp;cigarety k&nbsp;cigaretě a&nbsp;od fakulty k&nbsp;fakultě s&nbsp;nezničitelnou důvěrou ve&nbsp;své schopnosti. A&nbsp;mám dojem, že&nbsp;tato důvěra, která život tak oslazovala, by&nbsp;byla trvala snad až&nbsp;dodneška, kdyby nebyl otec zemřel. Jakmile zemřel, ztratil jsem v&nbsp;něm onen zítřek, do&nbsp;kterého bych mohl umisťovat svá předsevzetí.</span></p>
          <p class="chunk" data-nb-ref-number="6" data-nb-words="303" data-nb-chars="1706"><span class="idea" data-nb-ref-number="6" id="idea6" data-nb-words="303" data-nb-chars="1706">Kdykoli na&nbsp;to&nbsp;myslím, pokaždé žasnu, jaká to&nbsp;byla zvláštní věc, že&nbsp;jsem to&nbsp;zoufalství nad sebou a&nbsp;nad svou budoucností poznal teprve při otcově smrti, a&nbsp;ne dřív. Je&nbsp;to&nbsp;všechno ještě živé a&nbsp;naprosto nepotřebuju snít, jak chtějí páni psychoanalytikové, abych si&nbsp;vzpomněl na&nbsp;svůj nesmírný žal a&nbsp;na všecky podrobnosti té&nbsp;hrozné rány. Pamatuju se&nbsp;na&nbsp;všechno, ale nerozumím z&nbsp;toho ničemu. Až&nbsp;do&nbsp;jeho smrti jsem pro otce nežil. Nevyvinul jsem žádné úsilí, abych se&nbsp;mu&nbsp;přiblížil, a&nbsp;pokud jsem měl možnost to&nbsp;udělat a&nbsp;nedotknout se&nbsp;ho&nbsp;při tom, pokaždé jsem se&nbsp;tomu vyhnul. Na&nbsp;univerzitě ho&nbsp;všichni znali pod přezdívkou <em>starý Silva otřes se</em>, kterou jsem mu&nbsp;dal. Musela přijít nemoc, aby mě&nbsp;k&nbsp;němu připoutala, nemoc a&nbsp;vzápětí smrt, protože ta&nbsp;nemoc byla krátká a&nbsp;lékař ho&nbsp;okamžitě prohlásil za&nbsp;beznadějný případ. Pokud jsem byl v&nbsp;Terstu, vídali jsme se&nbsp;jakž takž asi hodinu denně, víc ne. Nikdy jsme nebyli tak dlouho spolu, jako když jsem ho&nbsp;pak oplakával. Kdybych ho&nbsp;byl raději míň oplakával a&nbsp;víc se&nbsp;o&nbsp;něj staral! Nebyl bych teď tolik nemocný. Ale být s&nbsp;ním bylo obtížné taky proto, že&nbsp;jsme neměli intelektuálně nic společného. Když jsme se&nbsp;na&nbsp;sebe dívali, usmívali jsme se&nbsp;oba týmž útrpným úsměvem, u&nbsp;něho trpčím o&nbsp;to, že&nbsp;měl jako otec živé obavy o&nbsp;mou budoucnost; můj úsměv byl zase shovívavost sama, protože jsem si&nbsp;byl jist, že&nbsp;teď už&nbsp;jeho slabosti nebudou mít žádné důsledky, neboť jsem je&nbsp;zčásti přičítal jeho věku. Otec byl první, kdo nevěřil mé&nbsp;síle, a&nbsp;to podle mého soudu příliš brzy. A&nbsp;přitom mám podezření, i&nbsp;když to&nbsp;nemůžu podepřít žádným vědeckým přesvědčením, že&nbsp;mi&nbsp;nevěřil už&nbsp;jen proto, že&nbsp;mne zplodil on, a&nbsp;tato skutečnost, a&nbsp;to říkám s&nbsp;plnou vědeckou jistotou, zase zvyšovala moji nedůvěru k&nbsp;němu.</span></p>
          <p class="chunk" data-nb-ref-number="7" data-nb-words="154" data-nb-chars="842"><span class="idea" data-nb-ref-number="7" id="idea7" data-nb-words="154" data-nb-chars="842">Otec měl přitom pověst obratného obchodníka, ale já&nbsp;věděl, že&nbsp;jeho podnikání řídí už&nbsp;po&nbsp;léta Olivi. V&nbsp;té neschopnosti dělat obchody jsme si&nbsp;byli podobní, ale to&nbsp;bylo také všechno, protože jinak musím říct, že&nbsp;z&nbsp;nás dvou jsem já&nbsp;představoval sílu a&nbsp;on slabost. Už&nbsp;to, co&nbsp;jsem zachytil v&nbsp;těchto sešitech, dokazuje, že&nbsp;ve&nbsp;mně je&nbsp;a&nbsp;vždy byla&nbsp;– a&nbsp;to je&nbsp;možná moje největší neštěstí&nbsp;– nezkrotná snaha o&nbsp;něco lepšího. Jinak se&nbsp;všecky ty&nbsp;moje sny o&nbsp;vyrovnanosti a&nbsp;síle vyložit nedají. Otec nic takového neznal. Žil naprosto spokojen s&nbsp;tím, co&nbsp;z&nbsp;něho svět udělal, a&nbsp;plným právem se&nbsp;domnívám, že&nbsp;nikdy nevyvinul úsilí se&nbsp;zlepšit. Kouříval celé dny a&nbsp;po matčině smrti i&nbsp;celé noci, když nespal. Dost taky pil, večer u&nbsp;jídla, jako <em>gentleman</em>, aby si&nbsp;byl jist, že&nbsp;okamžitě usne, jakmile položí hlavu na&nbsp;polštář. Ale kouření a&nbsp;pití byly podle něho dobrý lék.</span></p>
          <p class="chunk" data-nb-ref-number="8" data-nb-words="134" data-nb-chars="766"><span class="idea" data-nb-ref-number="8" id="idea8" data-nb-words="134" data-nb-chars="766">Co&nbsp;se&nbsp;týče žen, dozvěděl jsem se&nbsp;od&nbsp;příbuzných, že&nbsp;matka měla několikrát proč žárlit. Dokonce se&nbsp;zdá, že&nbsp;ta&nbsp;mírná žena musela občas rázně zasáhnout, aby udržela manžela na&nbsp;uzdě. Otec matku miloval a&nbsp;ctil a&nbsp;nechal se&nbsp;jí&nbsp;vést, ale podle všeho se&nbsp;jí&nbsp;nikdy nepodařilo přimět ho, aby se&nbsp;přiznal, že&nbsp;ji&nbsp;někdy podváděl, a&nbsp;tak zemřela ve&nbsp;víře, že&nbsp;se&nbsp;mýlila. A&nbsp;přitom dobří příbuzní vypravují, že&nbsp;ho&nbsp;přistihla takřka při činu s&nbsp;vlastní švadlenou. Otec se&nbsp;vymlouval na&nbsp;záchvat roztržitosti, a&nbsp;to s&nbsp;takovou vytrvalostí, že&nbsp;mu&nbsp;uvěřila. Jediným důsledkem toho všeho bylo, že&nbsp;matka přestala chodit k&nbsp;té švadleně a&nbsp;otec taky. Myslím, že&nbsp;já&nbsp;bych se&nbsp;na&nbsp;jeho místě nakonec přiznal, ale pak bych tu&nbsp;švadlenu nechat nedokázal, protože já, kdekoli se&nbsp;zastavím, hned taky zapustím kořeny.</span></p>
          <p class="chunk" data-nb-ref-number="9" data-nb-words="94" data-nb-chars="555"><span class="idea" data-nb-ref-number="9" id="idea9" data-nb-words="94" data-nb-chars="555">Otec dovedl hájit svůj klid a&nbsp;mír jako pravý <em>pater familias</em>. Měl ten klid a&nbsp;mír ve&nbsp;svém domově i&nbsp;ve své duši. Četl jedině jalové a&nbsp;mravoučné knížky. Vůbec ne&nbsp;z&nbsp;pokrytectví, nýbrž z&nbsp;naprosto upřímného přesvědčení; myslím, že&nbsp;cítil živě pravdivost oněch mravoučných kázání a&nbsp;že jeho svědomí bylo upokojeno upřímnou příchylností ke&nbsp;ctnosti. Dnes, kdy už&nbsp;stárnu a&nbsp;kdy se&nbsp;už&nbsp;blížím věku patriarchů, cítím i&nbsp;já, že&nbsp;hlásání nemorálnosti je&nbsp;trestuhodnější než sám nemorální čin. K&nbsp;vraždě dochází z&nbsp;lásky nebo z&nbsp;nenávisti, ale k&nbsp;hlásání vraždy jedině z&nbsp;ničemnosti.</span></p>
          <p class="chunk" data-nb-ref-number="10" data-nb-words="138" data-nb-chars="801"><span class="idea" data-nb-ref-number="10" id="idea10" data-nb-words="138" data-nb-chars="801">Měli jsme s&nbsp;otcem tak málo společného, že&nbsp;se&nbsp;mi&nbsp;přiznal, že&nbsp;jsem jeden z&nbsp;těch, co&nbsp;ho&nbsp;ze&nbsp;všech lidí na&nbsp;světě nejvíc zneklidňují. Má&nbsp;touha po&nbsp;zdraví mě&nbsp;přiměla studovat lidské tělo. Otec naopak dokázal vyloučit ze&nbsp;svých vzpomínek každou myšlenku na&nbsp;ten děsivý stroj. Pro něho srdce nebilo a&nbsp;necítil potřebu myslet na&nbsp;chlopně a&nbsp;tepny a&nbsp;výměnu látek, aby si&nbsp;vysvětlil, jak jeho organismus žije. Pohyb pro něho neexistoval, protože zkušenost praví, že&nbsp;to, co&nbsp;je&nbsp;v&nbsp;pohybu, se&nbsp;nakonec vždycky zastaví. Zrovna tak Země byla pro něho nehybná a&nbsp;důkladně zasazená do&nbsp;svých stěžejí. Samozřejmě že&nbsp;to&nbsp;nikdy neřekl, ale trpěl, když mu&nbsp;někdo říkal něco, co&nbsp;se&nbsp;s&nbsp;tímto pojetím neshodovalo. Jednou mě&nbsp;znechuceně přerušil, když jsem mu&nbsp;vykládal o&nbsp;protinožcích. Při pomyšlení na&nbsp;lidi s&nbsp;hlavou dolů se&nbsp;mu&nbsp;obracel žaludek.</span></p>
          <p class="chunk" data-nb-ref-number="11" data-nb-words="77" data-nb-chars="413"><span class="idea" data-nb-ref-number="11" id="idea11" data-nb-words="77" data-nb-chars="413">Měl mi&nbsp;za&nbsp;zlé ještě dvě další věci&nbsp;– mou roztržitost a&nbsp;můj sklon smát se&nbsp;i&nbsp;nejvážnějším věcem. Pokud jde o&nbsp;tu roztržitost, měl na&nbsp;rozdíl ode mne zvláštní notýsek a&nbsp;do toho notýsku si&nbsp;zapisoval všechno, co&nbsp;si&nbsp;chtěl zapamatovat, a&nbsp;několikrát za&nbsp;den se&nbsp;do&nbsp;něho díval. Věřil, že&nbsp;tak překonal svou nemoc, a&nbsp;už se&nbsp;jí&nbsp;netrápil. Vnutil takový notes i&nbsp;mně, ale já&nbsp;si&nbsp;do&nbsp;něho zaznamenal jedině pár svých posledních cigaret.</span></p>
          <p class="chunk" data-nb-ref-number="12" data-nb-words="48" data-nb-chars="243"><span class="idea" data-nb-ref-number="12" id="idea12" data-nb-words="48" data-nb-chars="243">Pokud jde o&nbsp;to mé&nbsp;pohrdání vážnými věcmi, já&nbsp;si&nbsp;myslím, že&nbsp;on&nbsp;měl zas tu&nbsp;chybu, že&nbsp;pokládal příliš mnoho věcí na&nbsp;světě za&nbsp;vážné. Například: když jsem přešel z&nbsp;práv na&nbsp;chemii a&nbsp;pak jsem se&nbsp;zase vrátil s&nbsp;jeho svolením k&nbsp;právům, řekl mi&nbsp;dobrácky:</span></p>
          <p class="chunk" data-nb-ref-number="13" data-nb-words="9" data-nb-chars="44"><span class="idea" data-nb-ref-number="13" id="idea13" data-nb-words="9" data-nb-chars="44">„Ale vždyť ty&nbsp;jsi blázen, to&nbsp;je&nbsp;hotová věc!“</span></p>
          <p class="chunk" data-nb-ref-number="14" data-nb-words="78" data-nb-chars="445"><span class="idea" data-nb-ref-number="14" id="idea14" data-nb-words="78" data-nb-chars="445">Já&nbsp;se&nbsp;vůbec neurazil a&nbsp;byl jsem mu&nbsp;za&nbsp;tu&nbsp;jeho blahosklonnost tak vděčný, že&nbsp;jsem se&nbsp;mu&nbsp;chtěl odvděčit něčím, čemu by&nbsp;se&nbsp;mohl zasmát. Šel jsem k&nbsp;doktoru Canestrinimu, aby mě&nbsp;prohlédl a&nbsp;vystavil mi&nbsp;vysvědčení, že&nbsp;nejsem blázen. Nebylo to&nbsp;snadné, musel jsem kvůli tomu podstoupit řadu dlouhých a&nbsp;podrobných vyšetření. Když jsem to&nbsp;vysvědčení dostal, zanesl jsem ho&nbsp;vítězně otci, ale on&nbsp;se&nbsp;mu&nbsp;nezasmál. Se&nbsp;zármutkem v&nbsp;hlase a&nbsp;slzami v&nbsp;očích vykřikl:</span></p>
          <p class="chunk" data-nb-ref-number="15" data-nb-words="4" data-nb-chars="24"><span class="idea" data-nb-ref-number="15" id="idea15" data-nb-words="4" data-nb-chars="24">„Ty jsi opravdu blázen!“</span></p>
          <p class="chunk" data-nb-ref-number="16" data-nb-words="39" data-nb-chars="214"><span class="idea" data-nb-ref-number="16" id="idea16" data-nb-words="39" data-nb-chars="214">A&nbsp;to byla odměna za&nbsp;tu&nbsp;mou namáhavou a&nbsp;neškodnou komedii. Nikdy mi&nbsp;ji&nbsp;neodpustil a&nbsp;taky se&nbsp;jí&nbsp;nikdy nezasmál. Dát se&nbsp;z&nbsp;žertu prohlížet doktorem? Dát si&nbsp;z&nbsp;žertu vystavovat vysvědčení s&nbsp;razítky? To&nbsp;dokáže jen blázen!</span></p>
          <p class="chunk" data-nb-ref-number="17" data-nb-words="31" data-nb-chars="160"><span class="idea" data-nb-ref-number="17" id="idea17" data-nb-words="31" data-nb-chars="160">Zkrátka a&nbsp;dobře vedle něho jsem představoval sílu a&nbsp;občas si&nbsp;říkám, že&nbsp;od&nbsp;té&nbsp;chvíle, co&nbsp;tu&nbsp;už&nbsp;není slabost, která mě&nbsp;povznášela, je&nbsp;mi, jako by&nbsp;mi&nbsp;něco chybělo.</span></p>
          <p class="chunk" data-nb-ref-number="18" data-nb-words="72" data-nb-chars="430"><span class="idea" data-nb-ref-number="18" id="idea18" data-nb-words="72" data-nb-chars="430">Vzpomínám, jak se&nbsp;ta&nbsp;jeho slabost prokázala, když ho&nbsp;ten lotr Olivi přiměl udělat poslední vůli. Olivimu na&nbsp;té&nbsp;poslední vůli hrozně záleželo, protože se&nbsp;tím měly mé&nbsp;obchodní záležitosti dostat pod jeho poručnictví, a&nbsp;podle všeho musel staříka dlouho zpracovávat, než ho&nbsp;přiměl k&nbsp;tak bolestnému kroku. Nakonec se&nbsp;k&nbsp;němu otec odhodlal, ale jeho široká jasná tvář se&nbsp;zastřela. Myslel neustále na&nbsp;smrt, jako by&nbsp;tím s&nbsp;ní navázal styky.</span></p>
          <p class="chunk" data-nb-ref-number="19" data-nb-words="5" data-nb-chars="27"><span class="idea" data-nb-ref-number="19" id="idea19" data-nb-words="5" data-nb-chars="27">Jednou večer se&nbsp;mne zeptal:</span></p>
          <p class="chunk" data-nb-ref-number="20" data-nb-words="5" data-nb-chars="33"><span class="idea" data-nb-ref-number="20" id="idea20" data-nb-words="5" data-nb-chars="33">„Myslíš, že&nbsp;smrtí všechno končí?“</span></p>
          <p class="chunk" data-nb-ref-number="21" data-nb-words="33" data-nb-chars="193"><span class="idea" data-nb-ref-number="21" id="idea21" data-nb-words="33" data-nb-chars="193">Nad tajemstvím smrti uvažuju den co&nbsp;den, ale tenkrát jsem ještě nebyl s&nbsp;to dát mu&nbsp;informace, které na&nbsp;mně chtěl. Abych mu&nbsp;udělal radost, předstíral jsem co&nbsp;nejradostnější víru v&nbsp;posmrtný život:</span></p>
          <p class="chunk" data-nb-ref-number="22" data-nb-words="38" data-nb-chars="243"><span class="idea" data-nb-ref-number="22" id="idea22" data-nb-words="38" data-nb-chars="243">„Myslím, že&nbsp;rozkoš žije dál, kdežto bolest už&nbsp;není potřebná. Rozklad těla bude nejspíš připomínat sexuální rozkoš. Určitě ho&nbsp;bude provázet pocit blaženství a&nbsp;odpočinku, když povážíme, jak namáhavý je&nbsp;růst. Rozklad by&nbsp;tak byl odměnou za&nbsp;život!“</span></p>
          <p class="chunk" data-nb-ref-number="23" data-nb-words="22" data-nb-chars="121"><span class="idea" data-nb-ref-number="23" id="idea23" data-nb-words="22" data-nb-chars="121">Nepochodil jsem! Seděli jsme ještě u&nbsp;stolu po&nbsp;večeři. Otec se&nbsp;bez odpovědi zvedl ze&nbsp;židle, dopil ještě svůj pohár a&nbsp;řekl:</span></p>
          <p class="chunk" data-nb-ref-number="24" data-nb-words="9" data-nb-chars="55"><span class="idea" data-nb-ref-number="24" id="idea24" data-nb-words="9" data-nb-chars="55">„Teď není vhodná doba filozofovat, zvláště ne&nbsp;s&nbsp;tebou.“</span></p>
          <p class="chunk" data-nb-ref-number="25" data-nb-words="40" data-nb-chars="213"><span class="idea" data-nb-ref-number="25" id="idea25" data-nb-words="40" data-nb-chars="213">A&nbsp;šel. Rozmrzelý jsem šel za&nbsp;ním a&nbsp;mínil jsem s&nbsp;ním zůstat, abych ho&nbsp;vyvedl ze&nbsp;smutných myšlenek. Poslal mě&nbsp;pryč, že&nbsp;prý mu&nbsp;připomínám smrt a&nbsp;její rozkoše. Nedovedl na&nbsp;tu&nbsp;závěť zapomenout, dokud mi&nbsp;o&nbsp;ní nepověděl.</span></p>
          <p class="chunk" data-nb-ref-number="26" data-nb-words="10" data-nb-chars="60"><span class="idea" data-nb-ref-number="26" id="idea26" data-nb-words="10" data-nb-chars="60">Vzpomněl si&nbsp;na&nbsp;ni, kdykoli mě&nbsp;viděl. Jednoho večera vybuchl:</span></p>
          <p class="chunk" data-nb-ref-number="27" data-nb-words="8" data-nb-chars="49"><span class="idea" data-nb-ref-number="27" id="idea27" data-nb-words="8" data-nb-chars="49">„Musím ti&nbsp;oznámit, že&nbsp;jsem udělal poslední vůli.“</span></p>
          <p class="chunk" data-nb-ref-number="28" data-nb-words="20" data-nb-chars="116"><span class="idea" data-nb-ref-number="28" id="idea28" data-nb-words="20" data-nb-chars="116">Abych ho&nbsp;odvedl od&nbsp;jeho můry, překonal jsem okamžitě překvapení, které ve&nbsp;mně vyvolalo jeho sdělení, a&nbsp;řekl jsem mu:</span></p>
          <p class="chunk" data-nb-ref-number="29" data-nb-words="17" data-nb-chars="101"><span class="idea" data-nb-ref-number="29" id="idea29" data-nb-words="17" data-nb-chars="101">„Já si&nbsp;tuhle starost nikdy dělat nebudu, protože doufám, že&nbsp;všichni moji dědicové umřou dřív než já.“</span></p>
          <p class="chunk" data-nb-ref-number="30" data-nb-words="40" data-nb-chars="211"><span class="idea" data-nb-ref-number="30" id="idea30" data-nb-words="40" data-nb-chars="211">Dotklo se&nbsp;ho, že&nbsp;si&nbsp;z&nbsp;takové vážné věci tropím smích, a&nbsp;okamžitě se&nbsp;ho&nbsp;zmocnila touha potrestat mě. A&nbsp;tak mu&nbsp;už&nbsp;nedělalo žádnou potíž říct mi, co&nbsp;mi&nbsp;provedl za&nbsp;kousek tím, že&nbsp;mi&nbsp;ustanovil Oliviho jako poručníka.</span></p>
          <p class="chunk" data-nb-ref-number="31" data-nb-words="35" data-nb-chars="200"><span class="idea" data-nb-ref-number="31" id="idea31" data-nb-words="35" data-nb-chars="200">Ukázal jsem se&nbsp;jako hodný hoch, jen co&nbsp;je&nbsp;pravda; vzdal jsem se&nbsp;sebemenší námitky, jen abych ho&nbsp;odtrhl od&nbsp;myšlenky, která ho&nbsp;soužila. Prohlásil jsem, že&nbsp;se&nbsp;jeho poslední vůli podřídím, ať&nbsp;je&nbsp;jakákoli.</span></p>
          <p class="chunk" data-nb-ref-number="32" data-nb-words="16" data-nb-chars="82"><span class="idea" data-nb-ref-number="32" id="idea32" data-nb-words="16" data-nb-chars="82">„A&nbsp;možná že&nbsp;se&nbsp;dokážu chovat tak,“ dodal jsem, „že tě&nbsp;to&nbsp;přiměje, abys ji&nbsp;změnil.“</span></p>
          <p class="chunk" data-nb-ref-number="33" data-nb-words="103" data-nb-chars="595"><span class="idea" data-nb-ref-number="33" id="idea33" data-nb-words="103" data-nb-chars="595">To&nbsp;ho&nbsp;potěšilo, už&nbsp;proto, že&nbsp;viděl, že&nbsp;mu&nbsp;dávám dlouhý, ba&nbsp;dokonce velice dlouhý život. Přesto na&nbsp;mně chtěl, abych mu&nbsp;doslova odpřisáhl, že&nbsp;se&nbsp;nikdy nebudu pokoušet omezit Oliviho pravomoc, pokud by&nbsp;sám nerozhodl jinak. Když jsem viděl, že&nbsp;se&nbsp;nechce spokojit s&nbsp;mým čestným slovem, odpřisáhl jsem to. Byl jsem tenkrát tak mírný, že&nbsp;si&nbsp;tu&nbsp;scénu vyvolávám v&nbsp;duchu, kdykoli mě&nbsp;trápí výčitky, že&nbsp;jsem mu&nbsp;nevěnoval dost své lásky, než zemřel. Abych byl upřímný, musím říct, že&nbsp;mi&nbsp;nebylo zatěžko se&nbsp;smířit s&nbsp;jeho opatřením, protože pomyšlení, že&nbsp;nebudu smět pracovat, mi&nbsp;v&nbsp;té době bylo docela příjemné.</span></p>
          <p class="chunk" data-nb-ref-number="34" data-nb-words="105" data-nb-chars="610"><span class="idea" data-nb-ref-number="34" id="idea34" data-nb-words="105" data-nb-chars="610">Asi tak rok před jeho smrtí jsem jednou dokázal zasáhnout dosti energicky ve&nbsp;prospěch jeho zdraví. Svěřil se&nbsp;mi, že&nbsp;se&nbsp;necítí dobře, a&nbsp;já ho&nbsp;přiměl, aby šel k&nbsp;doktorovi, a&nbsp;dokonce jsem tam zašel s&nbsp;ním. Doktor předepsal jakési léky a&nbsp;řekl nám, abychom za&nbsp;několik týdnů přišli znovu. Ale otec nechtěl, prohlásil, že&nbsp;doktory nenávidí zrovna tak jako hrobaře, a&nbsp;nebral ani předepsaný lék, protože mu&nbsp;rovněž připomínal doktory a&nbsp;hrobaře. Vydržel několik hodin bez kouření a&nbsp;jedno jediné jídlo bez vína. Jakmile mohl nechat léčení, cítil se&nbsp;velice dobře, a&nbsp;já, když jsem ho&nbsp;viděl veselejšího, jsem to&nbsp;pustil z&nbsp;hlavy.</span></p>
          <p class="chunk" data-nb-ref-number="35" data-nb-words="22" data-nb-chars="123"><span class="idea" data-nb-ref-number="35" id="idea35" data-nb-words="22" data-nb-chars="123">Pak jsem ho&nbsp;občas vídal smutného. Byl bych se&nbsp;ale spíš divil, kdybych ho&nbsp;viděl veselého vzhledem k&nbsp;jeho osamělosti a&nbsp;stáří.</span></p>
        </section>
        <section>
          <p class="chunk" data-nb-ref-number="36" data-nb-words="118" data-nb-chars="681"><span class="idea" data-nb-ref-number="36" id="idea36" data-nb-words="118" data-nb-chars="681">Jednoho večera koncem března jsem se&nbsp;vrátil domů o&nbsp;něco později než obvykle. Nic se&nbsp;nestalo, jen jsem padl do&nbsp;rukou jednoho učeného přítele, který se&nbsp;mi&nbsp;chtěl svěřit se&nbsp;svými názory na&nbsp;původ křesťanství. Bylo to&nbsp;poprvé, co&nbsp;na&nbsp;mně někdo chtěl, abych přemýšlel o&nbsp;takové věci, ale já&nbsp;přesto podstoupil tu&nbsp;dlouhou přednášku, jen abych udělal příteli radost. Poprchávalo a&nbsp;bylo zima. Všechno bylo nepříjemné a&nbsp;ponuré včetně těch Řeků a&nbsp;Hebrejů, o&nbsp;kterých mluvil přítel, ale já&nbsp;to&nbsp;utrpení přesto snášel dobré dvě hodiny. To&nbsp;je&nbsp;moje obvyklá slabost! Vsadím se, že&nbsp;ještě dnes jsem tak málo schopen odporu, že&nbsp;kdyby se&nbsp;do&nbsp;toho někdo doopravdy dal, přiměl by&nbsp;mě&nbsp;studovat na&nbsp;čas i&nbsp;astronomii.</span></p>
          <p class="chunk" data-nb-ref-number="37" data-nb-words="31" data-nb-chars="175"><span class="idea" data-nb-ref-number="37" id="idea37" data-nb-words="31" data-nb-chars="175">Vešel jsem do&nbsp;zahrady obklopující naši vilu. K&nbsp;vile vedla krátká cesta pro povozy. Maria, naše pokojská, už&nbsp;na&nbsp;mne čekala u&nbsp;okna, a&nbsp;když mě&nbsp;slyšela přicházet, vykřikla do&nbsp;tmy:</span></p>
          <p class="chunk" data-nb-ref-number="38" data-nb-words="5" data-nb-chars="24"><span class="idea" data-nb-ref-number="38" id="idea38" data-nb-words="5" data-nb-chars="24">„To jste vy, pane Zeno?“</span></p>
          <p class="chunk" data-nb-ref-number="39" data-nb-words="46" data-nb-chars="262"><span class="idea" data-nb-ref-number="39" id="idea39" data-nb-words="46" data-nb-chars="262">Maria byla jedna z&nbsp;těch služebných, jaké se&nbsp;už&nbsp;nevyskytují. Byla u&nbsp;nás dobrých patnáct let. Měsíčně si&nbsp;ukládala do&nbsp;spořitelny část platu na&nbsp;stará kolena, ale nakonec jí&nbsp;ty&nbsp;úspory nebyly k&nbsp;ničemu, protože umřela u&nbsp;nás uprostřed práce brzy poté, co&nbsp;jsem se&nbsp;oženil.</span></p>
          <p class="chunk" data-nb-ref-number="40" data-nb-words="110" data-nb-chars="594"><span class="idea" data-nb-ref-number="40" id="idea40" data-nb-words="110" data-nb-chars="594">Maria mi&nbsp;řekla, že&nbsp;se&nbsp;otec vrátil už&nbsp;před několika hodinami, ale že&nbsp;chtěl počkat s&nbsp;večeří na&nbsp;mne. A&nbsp;když naléhala, aby se&nbsp;najedl dřív, poslal ji&nbsp;dosti nerudně pryč. Pak se&nbsp;několikrát ptal pln neklidu a&nbsp;úzkosti po&nbsp;mně. Maria mi&nbsp;naznačila, že&nbsp;si&nbsp;myslí, že&nbsp;otci není dobře. Připadalo jí, že&nbsp;těžko mluví a&nbsp;že má&nbsp;trhaný dech. Musím ovšem říct, že&nbsp;Maria, protože byla s&nbsp;otcem pořád sama, si&nbsp;už&nbsp;několikrát vzala do&nbsp;hlavy, že&nbsp;je&nbsp;nemocný. V&nbsp;našem osamělém domě toho chudák ženská neměla mnoho co&nbsp;pozorovat, a&nbsp;tak po&nbsp;zkušenosti, kterou měla s&nbsp;mou matkou, se&nbsp;domnívala, že&nbsp;všichni musí umřít dřív než ona.</span></p>
          <p class="chunk" data-nb-ref-number="41" data-nb-words="76" data-nb-chars="455"><span class="idea" data-nb-ref-number="41" id="idea41" data-nb-words="76" data-nb-chars="455">Běžel jsem do&nbsp;jídelny s&nbsp;jistou zvědavostí, ale zatím ještě bez starostí. Otec se&nbsp;okamžitě zvedl z&nbsp;pohovky, kde ležel, a&nbsp;přivítal mě&nbsp;s&nbsp;velikou radostí. Mne však nedojala, protože jsem v&nbsp;ní viděl především cosi jako výčitku, jen mě&nbsp;prozatím uklidnila, poněvadž jsem ji&nbsp;pokládal za&nbsp;příznak zdraví. Nepozoroval jsem na&nbsp;něm ani stopu toho zabreptávání a&nbsp;trhaného dechu, jak o&nbsp;tom mluvila Maria. Ale otec mi&nbsp;nevyčítal, naopak se&nbsp;omlouval, že&nbsp;byl tak tvrdohlavý.</span></p>
          <p class="chunk" data-nb-ref-number="42" data-nb-words="20" data-nb-chars="101"><span class="idea" data-nb-ref-number="42" id="idea42" data-nb-words="20" data-nb-chars="101">„Co chceš?“ řekl mi&nbsp;dobrácky. „Jsme na&nbsp;tom světě sami dva a&nbsp;chtěl jsem tě&nbsp;ještě vidět, než si&nbsp;lehnu.“</span></p>
          <p class="chunk" data-nb-ref-number="43" data-nb-words="55" data-nb-chars="299"><span class="idea" data-nb-ref-number="43" id="idea43" data-nb-words="55" data-nb-chars="299">Kéž bych byl docela prostě šel a&nbsp;vzal tátu, který tou svou nemocí tak zmírněl a&nbsp;zlaskavěl, do&nbsp;náruče! Ale já&nbsp;místo toho začal chladně dělat diagnózu: copak že&nbsp;je&nbsp;starý Silva najednou tak mírný? Že&nbsp;by&nbsp;byl nemocný? Podíval jsem se&nbsp;na&nbsp;něho podezřívavě a&nbsp;nezmohl jsem se&nbsp;na&nbsp;nic lepšího než na&nbsp;předhůzku:</span></p>
          <p class="chunk" data-nb-ref-number="44" data-nb-words="16" data-nb-chars="78"><span class="idea" data-nb-ref-number="44" id="idea44" data-nb-words="16" data-nb-chars="78">„Ale pročpak jsi čekal s&nbsp;jídlem až&nbsp;doteď? Mohl ses najíst a&nbsp;pak na&nbsp;mě&nbsp;počkat!“</span></p>
          <p class="chunk" data-nb-ref-number="45" data-nb-words="4" data-nb-chars="25"><span class="idea" data-nb-ref-number="45" id="idea45" data-nb-words="4" data-nb-chars="25">Docela mladicky se&nbsp;usmál:</span></p>
          <p class="chunk" data-nb-ref-number="46" data-nb-words="5" data-nb-chars="20"><span class="idea" data-nb-ref-number="46" id="idea46" data-nb-words="5" data-nb-chars="20">„Ve dvou se&nbsp;jí&nbsp;líp.“</span></p>
          <p class="chunk" data-nb-ref-number="47" data-nb-words="114" data-nb-chars="621"><span class="idea" data-nb-ref-number="47" id="idea47" data-nb-words="114" data-nb-chars="621">To&nbsp;veselí mohlo být taky příznakem chutě k&nbsp;jídlu, a&nbsp;tak jsem se&nbsp;uklidnil a&nbsp;pustil do&nbsp;večeře. Došoural se&nbsp;ve&nbsp;svých bačkorách nejistým krokem ke&nbsp;stolu a&nbsp;sedl si&nbsp;na&nbsp;obvyklé místo. Potom se&nbsp;díval, jak jím, ale sám po&nbsp;několika málo lžicích jídla nechal, a&nbsp;dokonce talíř s&nbsp;odporem odstrčil. Úsměv na&nbsp;jeho staré tváři však setrval. Jen si&nbsp;vzpomínám, jako by&nbsp;šlo o&nbsp;něco, co&nbsp;se&nbsp;přihodilo včera, že&nbsp;kdykoli jsem se&nbsp;mu&nbsp;podíval do&nbsp;očí, pokaždé stočil pohled pryč. Říká se, že&nbsp;to&nbsp;je&nbsp;známka falešnosti, ale já&nbsp;vím, že&nbsp;to&nbsp;je&nbsp;známka nemoci. Nemocné zvíře nenechá nikoho, aby se&nbsp;díval do&nbsp;děr, kterými by&nbsp;se&nbsp;dala zahlédnout nemoc, slabost.</span></p>
          <p class="chunk" data-nb-ref-number="48" data-nb-words="53" data-nb-chars="283"><span class="idea" data-nb-ref-number="48" id="idea48" data-nb-words="53" data-nb-chars="283">Čekal pořád, kdy mu&nbsp;řeknu, co&nbsp;jsem dělal celé ty&nbsp;dlouhé hodiny, kdy na&nbsp;mne čekal. Když jsem viděl, jak mu&nbsp;na&nbsp;tom záleží, přestal jsem na&nbsp;chvíli jíst a&nbsp;suše, velice suše jsem mu&nbsp;pověděl, že&nbsp;jsem až&nbsp;do&nbsp;té&nbsp;doby diskutoval o&nbsp;původu křesťanství. Podíval se&nbsp;na&nbsp;mne pochybovačně a&nbsp;zaraženě:</span></p>
          <p class="chunk" data-nb-ref-number="49" data-nb-words="6" data-nb-chars="37"><span class="idea" data-nb-ref-number="49" id="idea49" data-nb-words="6" data-nb-chars="37">„Ty taky teď uvažuješ o&nbsp;náboženství?“</span></p>
          <p class="chunk" data-nb-ref-number="50" data-nb-words="49" data-nb-chars="274"><span class="idea" data-nb-ref-number="50" id="idea50" data-nb-words="49" data-nb-chars="274">Bylo zřejmé, že&nbsp;by&nbsp;to&nbsp;bylo pro něho velkou útěchou, kdybych byl přikývl, že&nbsp;o&nbsp;něm uvažuju tak jako on. Ale já, protože jsem se&nbsp;za&nbsp;otcova života (pak už&nbsp;ne) cítil bojovný, já&nbsp;odpověděl jednou z&nbsp;těch obvyklých frází, které lze slyšet dennodenně v&nbsp;kavárnách v&nbsp;okolí univerzity:</span></p>
          <p class="chunk" data-nb-ref-number="51" data-nb-words="12" data-nb-chars="71"><span class="idea" data-nb-ref-number="51" id="idea51" data-nb-words="12" data-nb-chars="71">„Pro mne není náboženství nic jiného než jev, který je&nbsp;třeba studovat!“</span></p>
          <p class="chunk" data-nb-ref-number="52" data-nb-words="71" data-nb-chars="399"><span class="idea" data-nb-ref-number="52" id="idea52" data-nb-words="71" data-nb-chars="399">„Jev?“ řekl vyveden z&nbsp;míry. Hledal pohotovou odpověď a&nbsp;otevřel ústa, aby ji&nbsp;vyslovil. Potom zaváhal a&nbsp;podíval se&nbsp;na&nbsp;druhý chod, který mu&nbsp;zrovna Maria přinesla, ale ani se&nbsp;ho&nbsp;nedotkl. Místo toho si&nbsp;strčil do&nbsp;úst nedopalek doutníku, jako by&nbsp;si&nbsp;je&nbsp;chtěl ucpat; sotva si&nbsp;ho&nbsp;však zapálil, nechal ho&nbsp;zase uhasnout. Dopřál si&nbsp;tak přestávku, aby mohl v&nbsp;klidu uvažovat. Na&nbsp;okamžik se&nbsp;na&nbsp;mne rozhodně podíval:</span></p>
          <p class="chunk" data-nb-ref-number="53" data-nb-words="5" data-nb-chars="39"><span class="idea" data-nb-ref-number="53" id="idea53" data-nb-words="5" data-nb-chars="39">„Snad se&nbsp;nechceš náboženství posmívat?“</span></p>
          <p class="chunk" data-nb-ref-number="54" data-nb-words="6" data-nb-chars="35"><span class="idea" data-nb-ref-number="54" id="idea54" data-nb-words="6" data-nb-chars="35">„Posmívat? Ale kde! Já&nbsp;je&nbsp;studuju!“</span></p>
          <p class="chunk" data-nb-ref-number="55" data-nb-words="141" data-nb-chars="735"><span class="idea" data-nb-ref-number="55" id="idea55" data-nb-words="141" data-nb-chars="735">Mlčel a&nbsp;dlouho se&nbsp;díval na&nbsp;nedopalek doutníku, který položil na&nbsp;talíř. Dnes už&nbsp;chápu, proč mi&nbsp;to&nbsp;řekl. Dnes chápu všechno, co&nbsp;se&nbsp;dělo v&nbsp;té už&nbsp;zkalené mysli, a&nbsp;žasnu, že&nbsp;jsem to&nbsp;tenkrát vůbec nechápal. Myslím, že&nbsp;mi&nbsp;tehdy v&nbsp;duši chyběl cit, který pomáhá pochopit tolik věcí. Pak už&nbsp;to&nbsp;bylo pro mne tak snadné! Střežil se&nbsp;utkat s&nbsp;mým skepticismem přímo&nbsp;– to&nbsp;byl pro něho příliš těžký boj v&nbsp;té chvíli; domníval se&nbsp;však, že&nbsp;by&nbsp;na&nbsp;něj mohl zaútočit mírně z&nbsp;boku, jak to&nbsp;vyhovuje nemocnému. Vzpomínám, jak se&nbsp;mu&nbsp;při řeči zadrhával dech a&nbsp;zpomaloval jeho slova. Chystat se&nbsp;k&nbsp;boji, to&nbsp;je&nbsp;velká námaha. Ale myslel jsem si, že&nbsp;se&nbsp;nesmíří a&nbsp;že si&nbsp;nepůjde lehnout, dokud mi&nbsp;neřekne svoje, a&nbsp;tak jsem se&nbsp;připravil na&nbsp;debatu. Jenže na&nbsp;tu&nbsp;už&nbsp;nedošlo.</span></p>
          <p class="chunk" data-nb-ref-number="56" data-nb-words="64" data-nb-chars="329"><span class="idea" data-nb-ref-number="56" id="idea56" data-nb-words="64" data-nb-chars="329">„Cítím,“ řekl a&nbsp;pořád se&nbsp;díval na&nbsp;ten svůj nedopalek, už&nbsp;vyhaslý, „že mám v&nbsp;sobě velikou zkušenost a&nbsp;že toho vím velice mnoho o&nbsp;životě. Tolik let nežije člověk nadarmo. Vím mnoho věcí, a&nbsp;přesto ti&nbsp;je&nbsp;nedovedu všechny vyložit tak, jak bych chtěl. A&nbsp;já bych tak chtěl. Vidím do&nbsp;věcí a&nbsp;vidím taky, co&nbsp;je&nbsp;správné a&nbsp;pravdivé a&nbsp;co ne.“</span></p>
          <p class="chunk" data-nb-ref-number="57" data-nb-words="10" data-nb-chars="68"><span class="idea" data-nb-ref-number="57" id="idea57" data-nb-words="10" data-nb-chars="68">Nebylo o&nbsp;čem diskutovat. Zamumlal jsem málo přesvědčivě mezi jídlem:</span></p>
          <p class="chunk" data-nb-ref-number="58" data-nb-words="2" data-nb-chars="12"><span class="idea" data-nb-ref-number="58" id="idea58" data-nb-words="2" data-nb-chars="12">„Ano, tati!“</span></p>
          <p class="chunk" data-nb-ref-number="59" data-nb-words="5" data-nb-chars="28"><span class="idea" data-nb-ref-number="59" id="idea59" data-nb-words="5" data-nb-chars="28">Nechtěl jsem se&nbsp;ho&nbsp;dotknout.</span></p>
          <p class="chunk" data-nb-ref-number="60" data-nb-words="19" data-nb-chars="98"><span class="idea" data-nb-ref-number="60" id="idea60" data-nb-words="19" data-nb-chars="98">„Škoda, že&nbsp;jsi přišel tak pozdě. Dřív jsem nebyl tak unavený a&nbsp;byl bych ti&nbsp;dovedl říct plno věcí.“</span></p>
          <p class="chunk" data-nb-ref-number="61" data-nb-words="22" data-nb-chars="120"><span class="idea" data-nb-ref-number="61" id="idea61" data-nb-words="22" data-nb-chars="120">Myslel jsem, že&nbsp;mě&nbsp;chce znovu otravovat, že&nbsp;jsem přišel pozdě, a&nbsp;navrhl jsem mu, abychom tu&nbsp;debatu nechali na&nbsp;druhý den.</span></p>
          <p class="chunk" data-nb-ref-number="62" data-nb-words="33" data-nb-chars="169"><span class="idea" data-nb-ref-number="62" id="idea62" data-nb-words="33" data-nb-chars="169">„Nejde o&nbsp;debatu,“ odpověděl zamyšleně, „ale o&nbsp;něco docela jiného. O&nbsp;něco, o&nbsp;čem se&nbsp;nedá debatovat a&nbsp;co pochopíš i&nbsp;ty, jen co&nbsp;ti&nbsp;to&nbsp;povím. Jenže povědět to&nbsp;je&nbsp;tak těžké!“</span></p>
          <p class="chunk" data-nb-ref-number="63" data-nb-words="5" data-nb-chars="22"><span class="idea" data-nb-ref-number="63" id="idea63" data-nb-words="5" data-nb-chars="22">To&nbsp;už&nbsp;jsem se&nbsp;polekal:</span></p>
          <p class="chunk" data-nb-ref-number="64" data-nb-words="3" data-nb-chars="16"><span class="idea" data-nb-ref-number="64" id="idea64" data-nb-words="3" data-nb-chars="16">„Není ti&nbsp;dobře?“</span></p>
          <p class="chunk" data-nb-ref-number="65" data-nb-words="16" data-nb-chars="86"><span class="idea" data-nb-ref-number="65" id="idea65" data-nb-words="16" data-nb-chars="86">„Nemůžu říct, že&nbsp;by&nbsp;mi&nbsp;nebylo dobře, ale jsem hrozně unavený a&nbsp;půjdu si&nbsp;hned lehnout.“</span></p>
          <p class="chunk" data-nb-ref-number="66" data-nb-words="84" data-nb-chars="473"><span class="idea" data-nb-ref-number="66" id="idea66" data-nb-words="84" data-nb-chars="473">Zazvonil a&nbsp;zároveň ještě na&nbsp;Mariu zavolal. Jakmile přišla, zeptal se, jestli má&nbsp;v&nbsp;pokoji všechno připraveno. Nato se&nbsp;okamžitě zvedl, šoupaje bačkorami po&nbsp;podlaze. Když došel ke&nbsp;mně, sklonil hlavu a&nbsp;nastavil mi&nbsp;tvář k&nbsp;obvyklému večernímu polibku. Při pohledu na&nbsp;to, jak se&nbsp;nejistě pohybuje, jsem se&nbsp;znovu lekl, že&nbsp;mu&nbsp;je&nbsp;špatně, a&nbsp;zeptal jsem se&nbsp;ho&nbsp;na&nbsp;to. Opakovali jsme oba několikrát po&nbsp;sobě jedno a&nbsp;totéž a&nbsp;on mi&nbsp;znovu potvrdil, že&nbsp;je&nbsp;unavený, ale ne&nbsp;nemocný. Potom dodal:</span></p>
          <p class="chunk" data-nb-ref-number="67" data-nb-words="13" data-nb-chars="74"><span class="idea" data-nb-ref-number="67" id="idea67" data-nb-words="13" data-nb-chars="74">„Teď budu myslet na&nbsp;slova, která ti&nbsp;zítra řeknu. Uvidíš, že&nbsp;tě&nbsp;přesvědčí.“</span></p>
          <p class="chunk" data-nb-ref-number="68" data-nb-words="8" data-nb-chars="46"><span class="idea" data-nb-ref-number="68" id="idea68" data-nb-words="8" data-nb-chars="46">„Rád si&nbsp;tě&nbsp;poslechnu, tati,“ řekl jsem dojatě.</span></p>
          <p class="chunk" data-nb-ref-number="69" data-nb-words="40" data-nb-chars="236"><span class="idea" data-nb-ref-number="69" id="idea69" data-nb-words="40" data-nb-chars="236">Když viděl, že&nbsp;jsem ochoten se&nbsp;podřídit jeho zkušenosti, zaváhal, má-li odejít: nemohl přece nevyužít takové příznivé chvilky! Přejel si&nbsp;rukou po&nbsp;čele a&nbsp;sedl si&nbsp;na&nbsp;židli, o&nbsp;kterou se&nbsp;opřel, když mi&nbsp;nastavil tvář k&nbsp;polibku. Zlehka supěl.</span></p>
          <p class="chunk" data-nb-ref-number="70" data-nb-words="8" data-nb-chars="49"><span class="idea" data-nb-ref-number="70" id="idea70" data-nb-words="8" data-nb-chars="49">„Divné,“ řekl. „Nedovedu ti&nbsp;říct nic, vůbec nic.“</span></p>
          <p class="chunk" data-nb-ref-number="71" data-nb-words="14" data-nb-chars="79"><span class="idea" data-nb-ref-number="71" id="idea71" data-nb-words="14" data-nb-chars="79">Podíval se&nbsp;kolem sebe, jako by&nbsp;hledal venku, co&nbsp;nedovedl uchopit ve&nbsp;svém nitru.</span></p>
          <p class="chunk" data-nb-ref-number="72" data-nb-words="15" data-nb-chars="91"><span class="idea" data-nb-ref-number="72" id="idea72" data-nb-words="15" data-nb-chars="91">„A&nbsp;přitom vím tolik věcí, přitom vím všechno. Zřejmě to&nbsp;bude důsledek mé&nbsp;velké zkušenosti.“</span></p>
          <p class="chunk" data-nb-ref-number="73" data-nb-words="16" data-nb-chars="101"><span class="idea" data-nb-ref-number="73" id="idea73" data-nb-words="16" data-nb-chars="101">Zřejmě ho&nbsp;ani příliš netrápilo, že&nbsp;se&nbsp;nedovede vyjádřit, protože se&nbsp;té&nbsp;své vlastní velikosti usmíval.</span></p>
          <p class="chunk" data-nb-ref-number="74" data-nb-words="137" data-nb-chars="811"><span class="idea" data-nb-ref-number="74" id="idea74" data-nb-words="137" data-nb-chars="811">Nevím, proč jsem okamžitě nezavolal doktora. Ba&nbsp;musím se&nbsp;s&nbsp;žalem a&nbsp;výčitkou přiznat: myslel jsem si, že&nbsp;z&nbsp;otce mluví domýšlivost, kterou jsem u&nbsp;něho pozoroval, aspoň se&nbsp;mi&nbsp;zdálo, už&nbsp;několikrát. Nemohl jsem však nevidět jeho slabost, a&nbsp;jen proto jsem se&nbsp;nepřel. Měl jsem radost, když jsem ho&nbsp;viděl šťastného v&nbsp;té jeho klamné představě, jak je&nbsp;silný, zatímco byl tak nesmírně slabý. Kromě toho mi&nbsp;zalichotila příchylnost, kterou mi&nbsp;dal najevo, když projevil přání předat mi&nbsp;to, co&nbsp;si&nbsp;myslel, že&nbsp;ví, jakkoli jsem byl přesvědčen, že&nbsp;se&nbsp;od&nbsp;něho nemám čemu naučit. Abych ho&nbsp;potěšil a&nbsp;upokojil, vykládal jsem mu, že&nbsp;nemá slova, kterých se&nbsp;mu&nbsp;nedostává, hledat mermomocí, protože v&nbsp;podobných nesnázích nechávají i&nbsp;ti největší vědci takové příliš složité věci uležet kdesi v&nbsp;koutku mozku, dokud se&nbsp;tam samy nezjednoduší.</span></p>
          <p class="chunk" data-nb-ref-number="75" data-nb-words="1" data-nb-chars="10"><span class="idea" data-nb-ref-number="75" id="idea75" data-nb-words="1" data-nb-chars="10">Odpověděl:</span></p>
          <p class="chunk" data-nb-ref-number="76" data-nb-words="32" data-nb-chars="173"><span class="idea" data-nb-ref-number="76" id="idea76" data-nb-words="32" data-nb-chars="173">„To, co&nbsp;já&nbsp;hledám, není vůbec složité. Naopak jde o&nbsp;to, najít jedno slovo, jediné slovo, a&nbsp;já je&nbsp;najdu! Ale dnes v&nbsp;noci ne, dnešní noc prospím celou bez sebemenší myšlenky.“</span></p>
          <p class="chunk" data-nb-ref-number="77" data-nb-words="16" data-nb-chars="79"><span class="idea" data-nb-ref-number="77" id="idea77" data-nb-words="16" data-nb-chars="79">Přesto se&nbsp;z&nbsp;židle nezvedl. Chvíli se&nbsp;mi&nbsp;pátravě díval do&nbsp;očí a&nbsp;pak váhavě řekl:</span></p>
          <p class="chunk" data-nb-ref-number="78" data-nb-words="18" data-nb-chars="91"><span class="idea" data-nb-ref-number="78" id="idea78" data-nb-words="18" data-nb-chars="91">„Bojím se, že&nbsp;nebudu umět povědět, co&nbsp;si&nbsp;myslím, jen proto, že&nbsp;máš ve&nbsp;zvyku se&nbsp;všemu smát.“</span></p>
          <p class="chunk" data-nb-ref-number="79" data-nb-words="78" data-nb-chars="428"><span class="idea" data-nb-ref-number="79" id="idea79" data-nb-words="78" data-nb-chars="428">Usmál se&nbsp;na&nbsp;mne, jako by&nbsp;mě&nbsp;chtěl poprosit, abych se&nbsp;pro to, co&nbsp;řekl, nemrzel, pak se&nbsp;zvedl ze&nbsp;židle a&nbsp;nastavil mi&nbsp;podruhé tvář. Nechtělo se&nbsp;mi&nbsp;už&nbsp;debatovat a&nbsp;přesvědčovat ho, že&nbsp;je&nbsp;na&nbsp;světě kupa věcí, kterým se&nbsp;člověk může a&nbsp;musí smát, a&nbsp;chtěl jsem ho&nbsp;uklidnit silným objetím. Mé&nbsp;gesto bylo možná příliš prudké, protože se&nbsp;mi&nbsp;vyvinul z&nbsp;náruče ještě ustaranější; určitě však pochopil mé&nbsp;city, protože mi&nbsp;přátelsky pokynul rukou.</span></p>
          <p class="chunk" data-nb-ref-number="80" data-nb-words="8" data-nb-chars="45"><span class="idea" data-nb-ref-number="80" id="idea80" data-nb-words="8" data-nb-chars="45">„Pojďme spát!“ řekl vesele a&nbsp;odešel s&nbsp;Mariou.</span></p>
          <p class="chunk" data-nb-ref-number="81" data-nb-words="162" data-nb-chars="944"><span class="idea" data-nb-ref-number="81" id="idea81" data-nb-words="162" data-nb-chars="944">A&nbsp;tak jsem zůstal sám, ale nemyslel jsem (taky podivné) na&nbsp;otcovo zdraví: s&nbsp;pohnutím&nbsp;– a&nbsp;můžu říct s&nbsp;veškerou synovskou úctou&nbsp;– jsem litoval, že&nbsp;člověk jako on, s&nbsp;duchem mířícím k&nbsp;takovým vysokým metám, neměl možnost lepšího vzdělání. Dnes, kdy tohle píšu a&nbsp;kdy se&nbsp;blížím věku, kterého dosáhl otec, už&nbsp;vím s&nbsp;jistotou, že&nbsp;člověk může mít pocit, že&nbsp;všemu svrchovaně rozumí, aniž se&nbsp;to&nbsp;porozumění navenek projevilo čímkoli jiným než tímto silným pocitem. Asi tak: člověk se&nbsp;silně nadechne a&nbsp;s&nbsp;obdivem přijímá veškerou přírodu, tak jak je&nbsp;a&nbsp;jak se&nbsp;mu&nbsp;neměnná nabízí, a&nbsp;už v&nbsp;tom je&nbsp;totéž porozumění, kterým se&nbsp;vyznačoval Ten, kdo to&nbsp;všechno stvořil. U&nbsp;mého otce vytryskl tento pocit porozumění v&nbsp;posledních jasných okamžicích života nepochybně z&nbsp;jeho náhlého náboženského zanícení; však taky o&nbsp;tom se&nbsp;mnou začal mluvit, protože jsem mu&nbsp;řekl, že&nbsp;se&nbsp;zabývám původem křesťanství. Ale teď už&nbsp;taky vím, že&nbsp;ten pocit byl prvním příznakem mozkového výronu.</span></p>
          <p class="chunk" data-nb-ref-number="82" data-nb-words="48" data-nb-chars="264"><span class="idea" data-nb-ref-number="82" id="idea82" data-nb-words="48" data-nb-chars="264">Maria přišla sklidit a&nbsp;říct mi, že&nbsp;otec, jak se&nbsp;zdá, okamžitě usnul. Šel jsem tedy naprosto uklidněn spát taky. Venku foukal a&nbsp;vyl vítr. Slyšel jsem ho&nbsp;ze&nbsp;své teplé postele jako ukolébavku, která se&nbsp;ode mne víc a&nbsp;víc vzdalovala, protože jsem se&nbsp;propadal do&nbsp;spánku.</span></p>
          <p class="chunk" data-nb-ref-number="83" data-nb-words="95" data-nb-chars="570"><span class="idea" data-nb-ref-number="83" id="idea83" data-nb-words="95" data-nb-chars="570">Nevím, jak dlouho jsem spal. Probudila mě&nbsp;Maria. Zřejmě pro mne přišla několikrát do&nbsp;mého pokoje a&nbsp;pak zase odběhla. Nejdřív jsem měl v&nbsp;hlubokém spánku pocit rozruchu, potom jsem zahlédl stařenu, jak poskakuje pokojem, a&nbsp;nakonec jsem pochopil. Chtěla mě&nbsp;vzbudit, ale když jsem se&nbsp;konečně probral, nebyla už&nbsp;u&nbsp;mne. Vítr mi&nbsp;zpíval svou ukolébavku dál a&nbsp;já, mám-li mluvit pravdu, jsem šel do&nbsp;otcova pokoje pln roztrpčení, že&nbsp;jsem byl tak vytržen ze&nbsp;spánku. Vzpomněl jsem si&nbsp;znovu, že&nbsp;pro Mariu byl otec neustále v&nbsp;nebezpečí. Jestli tentokrát doopravdy neonemocněl, běda jí!</span></p>
          <p class="chunk" data-nb-ref-number="84" data-nb-words="102" data-nb-chars="603"><span class="idea" data-nb-ref-number="84" id="idea84" data-nb-words="102" data-nb-chars="603">Otcův pokoj, ne&nbsp;zvlášť velký, byl poněkud přeplněn nábytkem. Po&nbsp;matčině smrti se&nbsp;přestěhoval, aby snáz zapomněl, a&nbsp;vzal si&nbsp;do&nbsp;své nové a&nbsp;menší místnosti všechen dřívější nábytek. Pokoj, slabě osvětlený plamínkem plynové lampy postavené na&nbsp;nizoučkém nočním stolku, se&nbsp;stápěl v&nbsp;šeru. Maria podpírala otce; ležel naznak, ale s&nbsp;trupem napůl vysunutým z&nbsp;postele. Jeho tvář zalitá potem byla celá rudá od&nbsp;blízkého světla. Hlava spočívala na&nbsp;prsou věrné Marii. Ryčel bolestí a&nbsp;ústa měl do&nbsp;té&nbsp;míry bez citu, že&nbsp;mu&nbsp;z&nbsp;nich tekly přes bradu sliny. Zíral nehnutě na&nbsp;protější zeď, a&nbsp;když jsem vešel, ani se&nbsp;neotočil.</span></p>
          <p class="chunk" data-nb-ref-number="85" data-nb-words="91" data-nb-chars="550"><span class="idea" data-nb-ref-number="85" id="idea85" data-nb-words="91" data-nb-chars="550">Maria mi&nbsp;pověděla, že&nbsp;ho&nbsp;slyšela naříkat, a&nbsp;přiběhla právě včas, aby ho&nbsp;zachytila, když padal z&nbsp;postele. Zprvu, jak mě&nbsp;ujišťovala, byl mnohem nepokojnější, teď jí&nbsp;už&nbsp;připadal poměrně klidný, ale samotného by&nbsp;se&nbsp;ho&nbsp;nechat neodvážila. Chtěla se&nbsp;možná omluvit, že&nbsp;mě&nbsp;zavolala, ale já&nbsp;už&nbsp;pochopil, že&nbsp;udělala dobře, když mě&nbsp;vzbudila. Plakala, když mi&nbsp;to&nbsp;říkala; já&nbsp;zatím neplakal, a&nbsp;dokonce jsem ji&nbsp;napomenul, aby byla zticha a&nbsp;nezvyšovala ještě svými nářky hrůzu té&nbsp;chvíle. Nepochopil jsem ještě všechno. Chuděra se&nbsp;snažila, seč byla, utišit své vzlyky.</span></p>
          <p class="chunk" data-nb-ref-number="86" data-nb-words="9" data-nb-chars="45"><span class="idea" data-nb-ref-number="86" id="idea86" data-nb-words="9" data-nb-chars="45">Přiblížil jsem se&nbsp;k&nbsp;otcovu uchu a&nbsp;křikl jsem:</span></p>
          <p class="chunk" data-nb-ref-number="87" data-nb-words="7" data-nb-chars="39"><span class="idea" data-nb-ref-number="87" id="idea87" data-nb-words="7" data-nb-chars="39">„Proč si&nbsp;naříkáš, tati? Není ti&nbsp;dobře?“</span></p>
          <p class="chunk" data-nb-ref-number="88" data-nb-words="121" data-nb-chars="685"><span class="idea" data-nb-ref-number="88" id="idea88" data-nb-words="121" data-nb-chars="685">Myslím, že&nbsp;slyšel, protože jeho sténání zesláblo a&nbsp;jeho pohled se&nbsp;odtrhl od&nbsp;protější stěny, jako by&nbsp;se&nbsp;snažil na&nbsp;mne podívat; ale na&nbsp;mne ho&nbsp;stočit nedokázal. Křikl jsem mu&nbsp;do&nbsp;ucha touž otázku několikrát a&nbsp;pokaždé se&nbsp;stejným výsledkem. Moje zmužilost rychle vyprchala. Otec měl v&nbsp;té chvíli blíž k&nbsp;smrti než ke&nbsp;mně, protože můj křik už&nbsp;k&nbsp;němu nedoléhal. Zmocnilo se&nbsp;mne nesmírné zděšení a&nbsp;vzpomněl jsem si&nbsp;především na&nbsp;to, o&nbsp;čem jsme mluvili večer. Pár hodin potom se&nbsp;otec vypravil podívat, kdo z&nbsp;nás má&nbsp;pravdu. Zvláštní! Můj žal byl provázen výčitkami. Zabořil jsem se&nbsp;hlavou do&nbsp;otcova polštáře a&nbsp;zoufale jsem se&nbsp;rozplakal pláčem plným vzlyků, které jsem měl před chvilkou za&nbsp;zlé Marii.</span></p>
          <p class="chunk" data-nb-ref-number="89" data-nb-words="38" data-nb-chars="212"><span class="idea" data-nb-ref-number="89" id="idea89" data-nb-words="38" data-nb-chars="212">Teď byla zase řada na&nbsp;ní, aby mě&nbsp;tišila, ale dělala to&nbsp;zvláštním způsobem. Domlouvala mi, abych se&nbsp;uklidnil, přitom ale mluvila o&nbsp;otci, který přece ještě sténal s&nbsp;očima až&nbsp;příliš otevřenýma, jako by&nbsp;už&nbsp;byl mrtev.</span></p>
          <p class="chunk" data-nb-ref-number="90" data-nb-words="9" data-nb-chars="70"><span class="idea" data-nb-ref-number="90" id="idea90" data-nb-words="9" data-nb-chars="70">„Chudáček,“ říkala. „Takhle umřít, s&nbsp;takovými krásnými hustými vlasy.“</span></p>
          <p class="chunk" data-nb-ref-number="91" data-nb-words="22" data-nb-chars="130"><span class="idea" data-nb-ref-number="91" id="idea91" data-nb-words="22" data-nb-chars="130">A&nbsp;hladila ho. Měla pravdu. Otcovu hlavu věnčila hustá hříva bílých kudrn, zatímco já&nbsp;už&nbsp;měl ve&nbsp;své třicítce vlasy značně prořídlé.</span></p>
          <p class="chunk" data-nb-ref-number="92" data-nb-words="44" data-nb-chars="254"><span class="idea" data-nb-ref-number="92" id="idea92" data-nb-words="44" data-nb-chars="254">Nevzpomněl jsem si, že&nbsp;na&nbsp;světě existují lékaři a&nbsp;že někdy mohou člověka dokonce zachránit. Já&nbsp;už&nbsp;na&nbsp;té&nbsp;tváři znetvořené bolestí viděl smrt a&nbsp;vzdal jsem se&nbsp;naděje. O&nbsp;doktorovi promluvila první Maria a&nbsp;hned běžela vzbudit podomka, aby ho&nbsp;poslala do&nbsp;města.</span></p>
          <p class="chunk" data-nb-ref-number="93" data-nb-words="50" data-nb-chars="282"><span class="idea" data-nb-ref-number="93" id="idea93" data-nb-words="50" data-nb-chars="282">Držel jsem tedy otci hlavu sám, ale těch deset minut mi&nbsp;připadalo věčností. Vzpomínám si, jak jsem se&nbsp;do&nbsp;svých rukou, co&nbsp;se&nbsp;dotýkaly toho zmučeného těla, snažil vložit veškerou něhu, která mi&nbsp;zalila srdce. Slova slyšet nemohl. Jak jsem mu&nbsp;tedy měl dát najevo, jak velice ho&nbsp;mám rád?</span></p>
          <p class="chunk" data-nb-ref-number="94" data-nb-words="54" data-nb-chars="289"><span class="idea" data-nb-ref-number="94" id="idea94" data-nb-words="54" data-nb-chars="289">Když přišel podomek, šel jsem do&nbsp;svého pokoje napsat lístek, ale jen s&nbsp;obtížemi jsem dal dohromady těch pár slov, ze&nbsp;kterých si&nbsp;měl doktor udělat představu, oč&nbsp;jde, aby s&nbsp;sebou mohl hned vzít i&nbsp;léky. Pořád jsem před sebou viděl otcovu jistou a&nbsp;hrozivě blízkou smrt a&nbsp;v&nbsp;duchu jsem si&nbsp;říkal:</span></p>
          <p class="chunk" data-nb-ref-number="95" data-nb-words="8" data-nb-chars="37"><span class="idea" data-nb-ref-number="95" id="idea95" data-nb-words="8" data-nb-chars="37">„Co si&nbsp;já&nbsp;teď na&nbsp;tomhle světě počnu?“</span></p>
          <p class="chunk" data-nb-ref-number="96" data-nb-words="184" data-nb-chars="1147"><span class="idea" data-nb-ref-number="96" id="idea96" data-nb-words="184" data-nb-chars="1147">Potom následovaly dlouhé hodiny čekání. Pamatuju se&nbsp;na&nbsp;ně&nbsp;dost přesně. Asi po&nbsp;hodině už&nbsp;nebylo třeba otce podpírat; ležel v&nbsp;bezvědomí pokojně na&nbsp;posteli. Jeho sténání ustalo, ale jeho necitlivost byla naprostá. Dýchal chvatně a&nbsp;já ten jeho dech bezděky napodoboval. Dlouho jsem ovšem takovým tempem dýchat nemohl a&nbsp;popřával jsem si&nbsp;přestávky s&nbsp;nadějí, že&nbsp;tím přiměju k&nbsp;odpočinku i&nbsp;nemocného. Ale on&nbsp;chvátal neúnavně vpřed. Pokusil jsem se&nbsp;vpravit do&nbsp;něho lžíci čaje, ale marně. Jakmile šlo o&nbsp;to, bránit se&nbsp;našemu zákroku, jeho bezvědomí ustupovalo. Rozhodně zaťal zuby. Ta&nbsp;jeho tvrdohlavost ho&nbsp;provázela i&nbsp;v&nbsp;bezvědomí. K&nbsp;svítání bylo ještě daleko, když se&nbsp;rytmus jeho dechu změnil. Probíhal v&nbsp;periodách, které začínaly několika pomalými vdechy a&nbsp;výdechy, jako kdyby oddechoval někdo zdravý, ale po&nbsp;nich následovaly další chvatné a&nbsp;ty končily dlouhou děsivou pauzou, která připadala Marii i&nbsp;mně jako předzvěst smrti. Jenomže perioda začala vždy znovu skoro stejně, hudební perioda plná nekonečného smutku ve&nbsp;své bezbarvosti. Ten dech, ne&nbsp;vždy vyrovnaný, ale vždy hlučný, jako by&nbsp;se&nbsp;stal součástí pokoje. Od&nbsp;té&nbsp;chvíle tam zněl ještě dlouho a&nbsp;dlouho.</span></p>
          <p class="chunk" data-nb-ref-number="97" data-nb-words="107" data-nb-chars="636"><span class="idea" data-nb-ref-number="97" id="idea97" data-nb-words="107" data-nb-chars="636">Ležel jsem několik hodin na&nbsp;pohovce, zatímco Maria seděla u&nbsp;jeho postele. Na&nbsp;té&nbsp;pohovce jsem prolil své nejhoroucnější slzy. Pláč zastírá vlastní viny a&nbsp;dovoluje obviňovat bez námitek osud. Plakal jsem, protože jsem ztrácel otce, pro kterého jsem vždycky žil. Co&nbsp;na&nbsp;tom, že&nbsp;jsem s&nbsp;ním býval tak málo. Cožpak jsem neusiloval stát se&nbsp;lepším proto, abych udělal radost jemu? Pravda, prahl jsem po&nbsp;úspěchu taky proto, abych se&nbsp;jím mohl před ním pochlubit, protože o&nbsp;mně vždycky pochyboval, ale zároveň proto, abych ho&nbsp;potěšil. A&nbsp;on teď už&nbsp;nemůže na&nbsp;mne čekat a&nbsp;odchází přesvědčen o&nbsp;mé nevyléčitelné slabosti. Trpkost mých slz byla nesmírná.</span></p>
          <p class="chunk" data-nb-ref-number="98" data-nb-words="117" data-nb-chars="712"><span class="idea" data-nb-ref-number="98" id="idea98" data-nb-words="117" data-nb-chars="712">V&nbsp;okamžiku, kdy píšu, nebo spíš ryju tyto bolestné vzpomínky do&nbsp;papíru, si&nbsp;uvědomuju, že&nbsp;obraz, který mě&nbsp;pronásledoval jako můra, když jsem se&nbsp;poprvé pokoušel nahlédnout do&nbsp;své minulosti, ta&nbsp;lokomotiva táhnoucí do&nbsp;kopce dlouhou řadu vagonů se&nbsp;mi&nbsp;vybavila poprvé, když jsem z&nbsp;té pohovky poslouchal, jak oddechuje otec. Zrovna tak to&nbsp;dělají lokomotivy, když táhnou příliš velké náklady: supění, které vyrážejí, je&nbsp;nejdřív pravidelné, pak se&nbsp;zrychluje a&nbsp;končí pauzou, taky takovou hrozivou pauzou, protože když to&nbsp;člověk slyší, málem že&nbsp;má&nbsp;strach, že&nbsp;tu&nbsp;lokomotivu uvidí, jak se&nbsp;řítí i&nbsp;s&nbsp;nákladem dolů. Vida! Ten můj první pokus o&nbsp;vzpomínání mě&nbsp;dovedl znovu až&nbsp;k&nbsp;této noci, až&nbsp;k&nbsp;nejdůležitějším chvílím mého života.</span></p>
          <p class="chunk" data-nb-ref-number="99" data-nb-words="26" data-nb-chars="177"><span class="idea" data-nb-ref-number="99" id="idea99" data-nb-words="26" data-nb-chars="177">Doktor Coprosich dorazil do&nbsp;vily ještě před rozbřeskem doprovázen ošetřovatelem, který nesl skřínku s&nbsp;léky. Musel jít pěšky, protože byla tak prudká vichřice, že&nbsp;nesehnal povoz!</span></p>
          <p class="chunk" data-nb-ref-number="100" data-nb-words="76" data-nb-chars="427"><span class="idea" data-nb-ref-number="100" id="idea100" data-nb-words="76" data-nb-chars="427">Přivítal jsem ho&nbsp;s&nbsp;pláčem a&nbsp;on byl ke&nbsp;mně velice laskavý, a&nbsp;dokonce mě&nbsp;povzbuzoval, abych doufal. A&nbsp;přesto musím říct hned teď, že&nbsp;jen málo lidí na&nbsp;světě vzbudilo ve&nbsp;mně od&nbsp;tohoto našeho setkání tak silnou antipatii jako právě doktor Coprosich. Žije dodnes sešlý věkem a&nbsp;zahrnován úctou celého města. Když ho&nbsp;zahlédnu, jak si&nbsp;to&nbsp;šlape zesláblý a&nbsp;nejistý ulicemi za&nbsp;trochou činnosti a&nbsp;vzduchu, ožívá ve&nbsp;mně ten odpor ještě dnes.</span></p>
          <p class="chunk" data-nb-ref-number="101" data-nb-words="122" data-nb-chars="791"><span class="idea" data-nb-ref-number="101" id="idea101" data-nb-words="122" data-nb-chars="791">Tenkrát mu&nbsp;mohlo být něco přes čtyřicet. Věnoval se&nbsp;hodně soudnímu lékařství, a&nbsp;třebas byl všeobecně znám jako italský vlastenec, svěřovaly mu&nbsp;císařsko-královské úřady ty&nbsp;nejvýznamnější expertizy. Byl to&nbsp;hubený nervózní chlapík s&nbsp;bezvýznamnou tváří zdůrazněnou pleší, která vzbuzovala klamný dojem, že&nbsp;má&nbsp;neobyčejně vysoké čelo. Důležitosti mu&nbsp;dodával ještě další jeho nedostatek: když si&nbsp;sundal brýle (a to&nbsp;dělal, kdykoli chtěl uvažovat), dívaly se&nbsp;jeho osleplé oči stranou nebo přes toho, s&nbsp;kým mluvil, a&nbsp;měly zvláštní hrozivý nebo možná ironický výraz bezbarvých očí sochy. V&nbsp;té chvíli byly nepříjemné. Jakmile však chtěl něco říct, třeba jen jediné slovo, nasadil si&nbsp;brýle zase zpátky a&nbsp;jeho oči byly najednou zase očima kteréhokoli řádného měšťáka, který bedlivě zkoumá to, o&nbsp;čem mluví.</span></p>
          <p class="chunk" data-nb-ref-number="102" data-nb-words="97" data-nb-chars="543"><span class="idea" data-nb-ref-number="102" id="idea102" data-nb-words="97" data-nb-chars="543">Sedl si&nbsp;v&nbsp;předsíni a&nbsp;chvíli odpočíval. Řekl mi, abych mu&nbsp;přesně vylíčil, co&nbsp;se&nbsp;stalo od&nbsp;prvního poplachu až&nbsp;do&nbsp;jeho příchodu. Sundal si&nbsp;brýle a&nbsp;zíral svýma zvláštníma očima na&nbsp;zeď za&nbsp;mnou. Snažil jsem se&nbsp;být přesný, což nebylo nic lehkého, když člověk uváží, v&nbsp;jakém jsem byl stavu. Vzpomněl jsem si&nbsp;taky, že&nbsp;doktor Coprosich nesnáší, aby lidé, kteří se&nbsp;v&nbsp;medicíně nevyznají, užívali lékařských termínů a&nbsp;tvářili se, jako by&nbsp;věci rozuměli. A&nbsp;tak když jsem začal mluvit o&nbsp;tom, co&nbsp;mi&nbsp;připadalo jako „cerebrální dech“, nasadil si&nbsp;brýle a&nbsp;řekl mi:</span></p>
          <p class="chunk" data-nb-ref-number="103" data-nb-words="9" data-nb-chars="54"><span class="idea" data-nb-ref-number="103" id="idea103" data-nb-words="9" data-nb-chars="54">„Pomalu s&nbsp;těmi definicemi. Uvidíme za&nbsp;chvíli, oč&nbsp;jde.“</span></p>
          <p class="chunk" data-nb-ref-number="104" data-nb-words="83" data-nb-chars="450"><span class="idea" data-nb-ref-number="104" id="idea104" data-nb-words="83" data-nb-chars="450">Pověděl jsem mu&nbsp;taky o&nbsp;tom, jak se&nbsp;otec zvláštně choval, jak na&nbsp;mne úzkostlivě čekal a&nbsp;jak pak spěchal do&nbsp;postele. O&nbsp;otcových zvláštních řečech jsem se&nbsp;nezmínil; možná že&nbsp;jsem se&nbsp;bál, že&nbsp;bych byl nucen povědět i&nbsp;něco o&nbsp;tom, co&nbsp;jsem tenkrát otci odpověděl. Jen jsem řekl, že&nbsp;se&nbsp;nedokázal dost přesně vyjádřit a&nbsp;že zřejmě usilovně myslel na&nbsp;něco, co&nbsp;se&nbsp;dělo v&nbsp;jeho hlavě a&nbsp;co nedokázal vyslovit. Doktor, už&nbsp;zase s&nbsp;brýlemi na&nbsp;nose, vítězoslavně vykřikl:</span></p>
          <p class="chunk" data-nb-ref-number="105" data-nb-words="8" data-nb-chars="34"><span class="idea" data-nb-ref-number="105" id="idea105" data-nb-words="8" data-nb-chars="34">„Já vím, co&nbsp;se&nbsp;dělo v&nbsp;jeho hlavě!“</span></p>
          <p class="chunk" data-nb-ref-number="106" data-nb-words="54" data-nb-chars="332"><span class="idea" data-nb-ref-number="106" id="idea106" data-nb-words="54" data-nb-chars="332">Věděl jsem to&nbsp;taky, ale neřekl jsem to, abych doktora Coprosicha nerozzlobil: byla to&nbsp;mrtvice. Šli jsme k&nbsp;lůžku nemocného. Obracel to&nbsp;ubohé necitelné tělo s&nbsp;pomocí ošetřovatele sem a&nbsp;tam dobu, která mi&nbsp;připadala strašlivě dlouhá. Proklepával ho, vyšetřoval ho, pokoušel se&nbsp;přimět pacienta, aby mu&nbsp;v&nbsp;tom byl nápomocen sám, ale marně.</span></p>
          <p class="chunk" data-nb-ref-number="107" data-nb-words="22" data-nb-chars="117"><span class="idea" data-nb-ref-number="107" id="idea107" data-nb-words="22" data-nb-chars="117">„Tak dost,“ řekl v&nbsp;jistém okamžiku. Přistoupil ke&nbsp;mně s&nbsp;brýlemi v&nbsp;ruce, oči upřeny k&nbsp;podlaze, a&nbsp;s&nbsp;povzdechem mi&nbsp;řekl:</span></p>
          <p class="chunk" data-nb-ref-number="108" data-nb-words="7" data-nb-chars="42"><span class="idea" data-nb-ref-number="108" id="idea108" data-nb-words="7" data-nb-chars="42">„Musíte být statečný! Je&nbsp;to&nbsp;velice vážné!“</span></p>
          <p class="chunk" data-nb-ref-number="109" data-nb-words="94" data-nb-chars="556"><span class="idea" data-nb-ref-number="109" id="idea109" data-nb-words="94" data-nb-chars="556">Šli jsme do&nbsp;mého pokoje, kde si&nbsp;umyl i&nbsp;obličej. Byl proto bez brýlí, a&nbsp;když zvedl tvář, vypadala jeho mokrá hlava jako podivná hlavička nějakého neuměle vyrobeného amuletu. Vzpomněl si, že&nbsp;jsme u&nbsp;něho byli před několika měsíci, a&nbsp;vyslovil podivení, proč jsme k&nbsp;němu nepřišli znovu. Myslel si&nbsp;už&nbsp;dokonce, že&nbsp;jsme k&nbsp;němu přestali chodit kvůli jinému doktorovi; prohlásil přece tenkrát docela jasně, že&nbsp;otec potřebuje léčení. Když mi&nbsp;to&nbsp;vytýkal, tak jak byl bez těch brýlí, byl strašný. Zvýšil hlas a&nbsp;dožadoval se&nbsp;vysvětlení. Jeho oči je&nbsp;hledaly kolem dokola.</span></p>
          <p class="chunk" data-nb-ref-number="110" data-nb-words="82" data-nb-chars="468"><span class="idea" data-nb-ref-number="110" id="idea110" data-nb-words="82" data-nb-chars="468">Měl jistě pravdu a&nbsp;já ty&nbsp;výčitky zasluhoval. Musím zde připomenout, že&nbsp;to, co&nbsp;tehdy doktor Coprosich říkal, určitě nebylo příčinou, proč ho&nbsp;nemám v&nbsp;lásce. Začal jsem se&nbsp;omlouvat a&nbsp;vyprávěl jsem mu&nbsp;o&nbsp;otcově odporu k&nbsp;lékařům a&nbsp;lékům; plakal jsem při řeči a&nbsp;doktor se&nbsp;mě&nbsp;s&nbsp;velkomyslnou laskavostí snažil uklidnit tím, že&nbsp;mi&nbsp;řekl, že&nbsp;i&nbsp;kdybychom se&nbsp;na&nbsp;něho obrátili dřív, mohl by&nbsp;katastrofu, které jsme právě byli svědky, svým věděním nanejvýš oddálit, ale ne&nbsp;jí&nbsp;zabránit.</span></p>
          <p class="chunk" data-nb-ref-number="111" data-nb-words="92" data-nb-chars="514"><span class="idea" data-nb-ref-number="111" id="idea111" data-nb-words="92" data-nb-chars="514">Když se&nbsp;ale pak vyptával dál na&nbsp;všechno, co&nbsp;nemoci předcházelo, objevil další důvody k&nbsp;výčitkám. Chtěl vědět, jestli si&nbsp;otec v&nbsp;posledních měsících stěžoval na&nbsp;zdraví, na&nbsp;chuť k&nbsp;jídlu a&nbsp;na spaní. Nedovedl jsem mu&nbsp;říct nic přesného, dokonce ani to, jestli otec jedl hodně, nebo málo, ač&nbsp;jsme sedali u&nbsp;stolu denně spolu. Moje vina byla zřejmá tak, že&nbsp;mě&nbsp;to&nbsp;zdrtilo, ale doktor na&nbsp;svých dotazech naprosto netrval. Dověděl se&nbsp;ode mne, že&nbsp;Maria pokládala otce pořád za&nbsp;smrtelně nemocného a&nbsp;že jsem se&nbsp;jí&nbsp;kvůli tomu smál.</span></p>
          <p class="chunk" data-nb-ref-number="112" data-nb-words="7" data-nb-chars="40"><span class="idea" data-nb-ref-number="112" id="idea112" data-nb-words="7" data-nb-chars="40">S&nbsp;pohledem upřeným vzhůru si&nbsp;čistil uši.</span></p>
          <p class="chunk" data-nb-ref-number="113" data-nb-words="10" data-nb-chars="56"><span class="idea" data-nb-ref-number="113" id="idea113" data-nb-words="10" data-nb-chars="56">„Za pár hodin přijde zase k&nbsp;vědomí, aspoň zčásti,“ řekl.</span></p>
          <p class="chunk" data-nb-ref-number="114" data-nb-words="6" data-nb-chars="35"><span class="idea" data-nb-ref-number="114" id="idea114" data-nb-words="6" data-nb-chars="35">„Tak je&nbsp;tedy naděje?“ vykřikl jsem.</span></p>
          <p class="chunk" data-nb-ref-number="115" data-nb-words="21" data-nb-chars="139"><span class="idea" data-nb-ref-number="115" id="idea115" data-nb-words="21" data-nb-chars="139">„Ani nejmenší,“ odpověděl suše. „Ale pijavky v&nbsp;takových případech nikdy nezklamou. Určitě zas přijde trochu k&nbsp;sobě, i&nbsp;když možná pomatený.“</span></p>
          <p class="chunk" data-nb-ref-number="116" data-nb-words="50" data-nb-chars="291"><span class="idea" data-nb-ref-number="116" id="idea116" data-nb-words="50" data-nb-chars="291">Pokrčil rameny a&nbsp;zavěsil ručník na&nbsp;místo. To&nbsp;pokrčení ramen znamenalo vlastně pohrdání tím, co&nbsp;sám dělal, a&nbsp;to mi&nbsp;dodalo odvahu promluvit. Děsilo mě&nbsp;pomyšlení, že&nbsp;by&nbsp;se&nbsp;otec mohl ze&nbsp;své strnulosti probrat, jen aby viděl, jak umírá, ale nebýt toho pokrčení, nebyl bych se&nbsp;odvážil to&nbsp;vyslovit.</span></p>
          <p class="chunk" data-nb-ref-number="117" data-nb-words="15" data-nb-chars="81"><span class="idea" data-nb-ref-number="117" id="idea117" data-nb-words="15" data-nb-chars="81">„Pane doktore,“ žadonil jsem, „nezdá se&nbsp;vám, že&nbsp;je&nbsp;to&nbsp;hřích, přivádět ho&nbsp;k&nbsp;sobě?“</span></p>
          <p class="chunk" data-nb-ref-number="118" data-nb-words="40" data-nb-chars="209"><span class="idea" data-nb-ref-number="118" id="idea118" data-nb-words="40" data-nb-chars="209">Dal jsem se&nbsp;do&nbsp;pláče. Touhu rozplakat se&nbsp;jsem měl ve&nbsp;svých roztřesených nervech pořád, ale teď jsem se&nbsp;jí&nbsp;poddal bez odporu, aby bylo vidět mé&nbsp;slzy a&nbsp;aby mi&nbsp;doktor odpustil, co&nbsp;si&nbsp;dovoluju soudit o&nbsp;jeho práci.</span></p>
          <p class="chunk" data-nb-ref-number="119" data-nb-words="5" data-nb-chars="28"><span class="idea" data-nb-ref-number="119" id="idea119" data-nb-words="5" data-nb-chars="28">S&nbsp;velkou laskavostí mi&nbsp;řekl:</span></p>
          <p class="chunk" data-nb-ref-number="120" data-nb-words="48" data-nb-chars="279"><span class="idea" data-nb-ref-number="120" id="idea120" data-nb-words="48" data-nb-chars="279">„No tak, uklidněte se. Nemocný nikdy nenabude tak jasného vědomí, aby mohl pochopit svůj stav. Není doktor. Stačí, když se&nbsp;mu&nbsp;neřekne, že&nbsp;umírá, a&nbsp;nepozná to. Spíš by&nbsp;se&nbsp;mohlo stát něco horšího, totiž že&nbsp;zešílí. Ale přinesl jsem s&nbsp;sebou svěrací kazajku a&nbsp;zůstane tu&nbsp;ošetřovatel.“</span></p>
          <p class="chunk" data-nb-ref-number="121" data-nb-words="112" data-nb-chars="668"><span class="idea" data-nb-ref-number="121" id="idea121" data-nb-words="112" data-nb-chars="668">Ještě vyděšenější jsem ho&nbsp;prosil, aby mu&nbsp;ty&nbsp;pijavky nenasazoval. A&nbsp;tu mi&nbsp;s&nbsp;naprostým klidem pověděl, že&nbsp;ošetřovatel mu&nbsp;je&nbsp;už&nbsp;docela určitě nasadil, protože mu&nbsp;to&nbsp;nařídil, ještě než jsme vyšli z&nbsp;otcova pokoje. To&nbsp;mě&nbsp;rozlítilo. Může být něco ničemnějšího než přivádět k&nbsp;sobě nemocného, když není ani ta&nbsp;nejmenší naděje na&nbsp;jeho záchranu a&nbsp;když se&nbsp;tím jedině vystavuje zoufalství nebo nebezpečí, že&nbsp;bude muset nosit&nbsp;– a&nbsp;s&nbsp;jakým utrpením&nbsp;– svěrací kazajku? Se&nbsp;vší prudkostí, ale přitom pořád s&nbsp;tím pláčem, který si&nbsp;vynucoval shovívavost, jsem prohlásil, že&nbsp;nenechat umřít v&nbsp;pokoji člověka, který je&nbsp;s&nbsp;konečnou platností odsouzen k&nbsp;smrti, je&nbsp;podle mého neslýchaná ukrutnost.</span></p>
          <p class="chunk" data-nb-ref-number="122" data-nb-words="66" data-nb-chars="356"><span class="idea" data-nb-ref-number="122" id="idea122" data-nb-words="66" data-nb-chars="356">Nenávidím toho člověka proto, že&nbsp;se&nbsp;tenkrát do&nbsp;mne pustil. To&nbsp;je&nbsp;to, co&nbsp;jsem mu&nbsp;nikdy nedokázal zapomenout. Rozčílil se&nbsp;tak, že&nbsp;si&nbsp;zapomněl nasadit brýle, a&nbsp;přesto našel naprosto přesně bod, kde se&nbsp;nacházela má&nbsp;hlava, a&nbsp;upřel na&nbsp;ni&nbsp;své strašlivé oči. Řekl mi&nbsp;drsně, že&nbsp;se&nbsp;mu&nbsp;zdá, že&nbsp;chci přetrhnout i&nbsp;tu tenkou nitku naděje, která tu&nbsp;ještě je. Doslova tak!</span></p>
          <p class="chunk" data-nb-ref-number="123" data-nb-words="34" data-nb-chars="209"><span class="idea" data-nb-ref-number="123" id="idea123" data-nb-words="34" data-nb-chars="209">Hrozila srážka. Se&nbsp;slzami a&nbsp;křikem jsem namítl, že&nbsp;před několika okamžiky sám jakoukoli naději na&nbsp;záchranu nemocného vyloučil. Náš dům a&nbsp;jeho obyvatelé nebudou sloužit za&nbsp;pokusné králíky, na&nbsp;to&nbsp;je&nbsp;místo jinde!</span></p>
          <p class="chunk" data-nb-ref-number="124" data-nb-words="12" data-nb-chars="78"><span class="idea" data-nb-ref-number="124" id="idea124" data-nb-words="12" data-nb-chars="78">Odpověděl s&nbsp;velkou přísností a&nbsp;klidem, který jí&nbsp;dodával málem hrozivý přízvuk:</span></p>
          <p class="chunk" data-nb-ref-number="125" data-nb-words="39" data-nb-chars="219"><span class="idea" data-nb-ref-number="125" id="idea125" data-nb-words="39" data-nb-chars="219">„Vysvětlil jsem vám, jak to&nbsp;vypadalo v&nbsp;té chvíli ze&nbsp;stanoviska vědy. Ale kdo může říct, co&nbsp;se&nbsp;může stát za&nbsp;hodinu nebo do&nbsp;zítřka? Tím, že&nbsp;udržuju vašeho otce při životě, nechal jsem otevřené dveře pro všechny možnosti.“</span></p>
          <p class="chunk" data-nb-ref-number="126" data-nb-words="36" data-nb-chars="240"><span class="idea" data-nb-ref-number="126" id="idea126" data-nb-words="36" data-nb-chars="240">A&nbsp;pak si&nbsp;nasadil brýle a&nbsp;s&nbsp;výrazem puntičkářského úředníka připojil ještě několik nekonečných vysvětlení o&nbsp;tom, jak důležitý může být zásah lékaře pro hospodářské osudy rodiny. Půlhodinka života navíc může rozhodnout o&nbsp;osudech celého jmění.</span></p>
          <p class="chunk" data-nb-ref-number="127" data-nb-words="119" data-nb-chars="679"><span class="idea" data-nb-ref-number="127" id="idea127" data-nb-words="119" data-nb-chars="679">Plakal jsem v&nbsp;té chvíli taky proto, že&nbsp;mi&nbsp;bylo líto sebe samého, že&nbsp;musím v&nbsp;takové chvíli poslouchat takové věci! Byl jsem vyčerpaný a&nbsp;přestal jsem se&nbsp;přít. Pijavky byly už&nbsp;stejně nasazeny! Lékař u&nbsp;lůžka nemocného je&nbsp;velmoc, a&nbsp;tak jsem byl vůči doktoru Coprosichovi plný ohledů. A&nbsp;zřejmě právě z&nbsp;těchto ohledů jsem se&nbsp;mu&nbsp;neodvážil navrhnout konzultaci s&nbsp;dalším doktorem, což jsem si&nbsp;pak vyčítal dlouhá léta. Teď už&nbsp;je&nbsp;ta&nbsp;výčitka mrtvá a&nbsp;s&nbsp;ní i&nbsp;všechny ostatní moje city, o&nbsp;kterých zde mluvím stejně chladně, jako kdybych mluvil o&nbsp;událostech týkajících se&nbsp;někoho cizího. Jediný pozůstatek, který mám z&nbsp;těch dnů v&nbsp;srdci, je&nbsp;antipatie k&nbsp;tomu doktorovi, ta&nbsp;ale žije zatvrzele dodnes.</span></p>
          <p class="chunk" data-nb-ref-number="128" data-nb-words="42" data-nb-chars="257"><span class="idea" data-nb-ref-number="128" id="idea128" data-nb-words="42" data-nb-chars="257">Později jsme zašli ještě jednou k&nbsp;otcovu lůžku. Zastihli jsme ho, jak spí natažen na&nbsp;pravém boku. Na&nbsp;spánky mu&nbsp;dali šátek, aby přikryli rány po&nbsp;pijavkách. Doktor chtěl okamžitě zkusit, jestli jeho bezvědomí ustoupilo, a&nbsp;křikl mu&nbsp;do&nbsp;ucha. Nemocný nereagoval.</span></p>
          <p class="chunk" data-nb-ref-number="129" data-nb-words="13" data-nb-chars="67"><span class="idea" data-nb-ref-number="129" id="idea129" data-nb-words="13" data-nb-chars="67">„Tak je&nbsp;to&nbsp;lepší,“ řekl jsem s&nbsp;velikou odvahou, ale pořád v&nbsp;slzách.</span></p>
          <p class="chunk" data-nb-ref-number="130" data-nb-words="14" data-nb-chars="95"><span class="idea" data-nb-ref-number="130" id="idea130" data-nb-words="14" data-nb-chars="95">„Ale očekávaný účinek se&nbsp;určitě dostaví!“ odpověděl doktor. „Nevidíte, jak se&nbsp;už&nbsp;upravil dech?“</span></p>
          <p class="chunk" data-nb-ref-number="131" data-nb-words="18" data-nb-chars="100"><span class="idea" data-nb-ref-number="131" id="idea131" data-nb-words="18" data-nb-chars="100">A&nbsp;opravdu, jeho dech, i&nbsp;když chvatný a&nbsp;unavený, už&nbsp;neprobíhal v&nbsp;těch periodách, které mě&nbsp;tak děsily.</span></p>
          <p class="chunk" data-nb-ref-number="132" data-nb-words="73" data-nb-chars="447"><span class="idea" data-nb-ref-number="132" id="idea132" data-nb-words="73" data-nb-chars="447">Ošetřovatel řekl něco doktorovi a&nbsp;ten přikývl. Šlo o&nbsp;to, zkusit nemocnému svěrací kazajku. Vytáhli ten přístroj z&nbsp;kufru a&nbsp;pak otce nadzvedli a&nbsp;přinutili ho&nbsp;zůstat sedět na&nbsp;posteli. V&nbsp;tom okamžiku otevřel nemocný oči; byly zastřené, ještě uzavřené pro světlo. Já&nbsp;se&nbsp;znovu rozvzlykal, protože jsem měl strach, že&nbsp;náhle prohlédnou a&nbsp;uvidí všechno. Jenže když se&nbsp;hlava nemocného vrátila na&nbsp;polštář, jeho oči se&nbsp;zase zavřely jako oči některých panenek.</span></p>
          <p class="chunk" data-nb-ref-number="133" data-nb-words="2" data-nb-chars="18"><span class="idea" data-nb-ref-number="133" id="idea133" data-nb-words="2" data-nb-chars="18">Doktor triumfoval:</span></p>
          <p class="chunk" data-nb-ref-number="134" data-nb-words="8" data-nb-chars="44"><span class="idea" data-nb-ref-number="134" id="idea134" data-nb-words="8" data-nb-chars="44">„Teď je&nbsp;to&nbsp;už&nbsp;docela něco jiného!“ zamumlal.</span></p>
          <p class="chunk" data-nb-ref-number="135" data-nb-words="24" data-nb-chars="122"><span class="idea" data-nb-ref-number="135" id="idea135" data-nb-words="24" data-nb-chars="122">Ba, bylo to&nbsp;docela něco jiného! Ale pro mne jedině vážná hrozba. Vroucně jsem políbil otce na&nbsp;čelo a&nbsp;v&nbsp;duchu jsem mu&nbsp;přál:</span></p>
          <p class="chunk" data-nb-ref-number="136" data-nb-words="6" data-nb-chars="37"><span class="idea" data-nb-ref-number="136" id="idea136" data-nb-words="6" data-nb-chars="37">„Ach spi! Spi, dokud neusneš navěky!“</span></p>
          <p class="chunk" data-nb-ref-number="137" data-nb-words="15" data-nb-chars="87"><span class="idea" data-nb-ref-number="137" id="idea137" data-nb-words="15" data-nb-chars="87">Tak jsem tedy přál svému otci smrt, ale doktor to&nbsp;neuhodl, protože mi&nbsp;dobromyslně řekl:</span></p>
          <p class="chunk" data-nb-ref-number="138" data-nb-words="12" data-nb-chars="55"><span class="idea" data-nb-ref-number="138" id="idea138" data-nb-words="12" data-nb-chars="55">„A&nbsp;teď jste i&nbsp;vy rád, když ho&nbsp;vidíte přicházet k&nbsp;sobě!“</span></p>
          <p class="chunk" data-nb-ref-number="139" data-nb-words="176" data-nb-chars="1102"><span class="idea" data-nb-ref-number="139" id="idea139" data-nb-words="176" data-nb-chars="1102">Když doktor odcházel, začínalo právě svítat. Kalně, váhavě. Nápory větru pořád ještě neustaly, ale mně už&nbsp;nepřipadaly tak prudké, třebaže stále zvedaly zledovatělý sníh. Doprovodil jsem doktora přes zahradu. Přeháněl jsem projevy zdvořilosti, aby nepozoroval můj odpor. Ve&nbsp;tváři se&nbsp;mi&nbsp;zrcadlila jen vážnost a&nbsp;úcta. Teprve když jsem ho&nbsp;viděl, jak se&nbsp;vzdaluje po&nbsp;cestičce vedoucí k&nbsp;východu, dovolil jsem si&nbsp;zhnusené ušklíbnutí, abych si&nbsp;ulevil po&nbsp;tom přemáhání. Potácel se&nbsp;malý, černý uprostřed sněhu a&nbsp;při každém náporu větru se&nbsp;zastavoval, aby se&nbsp;mu&nbsp;snáz ubránil. Ale to&nbsp;ušklíbnutí mi&nbsp;nestačilo, potřeboval jsem se&nbsp;po&nbsp;všem tom přemáhání vybít silněji. Několik minut jsem chodil prostovlasý v&nbsp;tom chladnu sem a&nbsp;tam po&nbsp;cestičce a&nbsp;zlostně dupal do&nbsp;vysokého sněhu. Nevím ovšem, proti komu byla ta&nbsp;dětinská zlost namířena, jestli proti doktorovi, nebo spíš proti mně samému. Především proti mně samému, proti mně, protože jsem chtěl, aby otec umřel, a&nbsp;přitom jsem se&nbsp;to&nbsp;neodvážil vyslovit. Tím mlčením se&nbsp;toto moje přání, které mi&nbsp;vnukla nejčistší synovská láska, změnilo v&nbsp;opravdový a&nbsp;děsivě tíživý zločin.</span></p>
          <p class="chunk" data-nb-ref-number="140" data-nb-words="41" data-nb-chars="260"><span class="idea" data-nb-ref-number="140" id="idea140" data-nb-words="41" data-nb-chars="260">Nemocný neustále spal. Řekl jedině pár slov, kterým jsem nerozuměl, a&nbsp;to naprosto klidným konverzačním tónem, o&nbsp;to zvláštnějším, že&nbsp;na&nbsp;chvíli přerušil jeho dech, pořád ještě neobyčejně rychlý a&nbsp;daleký jakéhokoli klidu. Probíral se&nbsp;snad k&nbsp;vědomí a&nbsp;k&nbsp;zoufalství?</span></p>
          <p class="chunk" data-nb-ref-number="141" data-nb-words="84" data-nb-chars="499"><span class="idea" data-nb-ref-number="141" id="idea141" data-nb-words="84" data-nb-chars="499">Maria seděla už&nbsp;zase u&nbsp;lůžka společně s&nbsp;ošetřovatelem. Ten ve&nbsp;mně vzbuzoval důvěru, nelíbila se&nbsp;mi&nbsp;na&nbsp;něm jen jeho přehnaná svědomitost. Postavil se&nbsp;proti Marii, když chtěla pacientovi dát lžíci vývaru, protože to&nbsp;pokládala za&nbsp;dobrý lék. Jenže doktor se&nbsp;o&nbsp;žádném vývaru nezmínil a&nbsp;ošetřovatel trval na&nbsp;tom, aby se&nbsp;s&nbsp;rozhodnutím o&nbsp;tak vážné věci počkalo, až&nbsp;zase přijde. Mluvil rozhodněji, než celá věc zasluhovala. Chudák Maria už&nbsp;dál nenaléhala a&nbsp;já taky ne. Jenom jsem se&nbsp;podruhé zhnuseně ušklíbl.</span></p>
          <p class="chunk" data-nb-ref-number="142" data-nb-words="52" data-nb-chars="313"><span class="idea" data-nb-ref-number="142" id="idea142" data-nb-words="52" data-nb-chars="313">Přiměli mě, abych si&nbsp;lehl, protože prý budu muset celou noc opatrovat s&nbsp;ošetřovatelem nemocného. Stačí, když u&nbsp;něho jsou dva, třetí si&nbsp;může odpočinout na&nbsp;pohovce. Lehl jsem si&nbsp;tedy a&nbsp;okamžitě jsem usnul spánkem provázeným úplnou, příjemnou ztrátou vědomí, kterou nepřerušil&nbsp;– to&nbsp;vím s&nbsp;určitostí&nbsp;– ani záblesk snu.</span></p>
          <p class="chunk" data-nb-ref-number="143" data-nb-words="111" data-nb-chars="641"><span class="idea" data-nb-ref-number="143" id="idea143" data-nb-words="111" data-nb-chars="641">Zato dnešní noci se&nbsp;mi&nbsp;po&nbsp;tom včerejšku, který jsem strávil značným dílem shledáváním těchto svých vzpomínek, zdál neobyčejně živý sen, v&nbsp;němž jsem se&nbsp;ohromným skokem přenesl přes čas zpátky do&nbsp;oněch dnů. Zdálo se&nbsp;mi, že&nbsp;jsem s&nbsp;doktorem v&nbsp;téže místnosti, kde jsme se&nbsp;tenkrát domlouvali o&nbsp;těch pijavicích a&nbsp;svěrací kazajce, v&nbsp;místnosti, která dnes vypadá docela jinak, protože v&nbsp;ní teď máme s&nbsp;ženou ložnici. Poučoval jsem doktora, jak má&nbsp;léčit a&nbsp;uzdravovat mého otce, zatímco on&nbsp;(ne starý a&nbsp;sešlý jako teď, ale statný a&nbsp;nervózní jako tenkrát) s&nbsp;brýlemi v&nbsp;ruce a&nbsp;dezorientovanýma očima zlostně řval, že&nbsp;to&nbsp;všechno nestojí za&nbsp;to. Říkal doslova:</span></p>
          <p class="chunk" data-nb-ref-number="144" data-nb-words="13" data-nb-chars="70"><span class="idea" data-nb-ref-number="144" id="idea144" data-nb-words="13" data-nb-chars="70">„Pijavky se&nbsp;mu&nbsp;nesmějí nasadit, přivolaly by&nbsp;ho&nbsp;k&nbsp;životu a&nbsp;k&nbsp;bolesti!“</span></p>
          <p class="chunk" data-nb-ref-number="145" data-nb-words="10" data-nb-chars="53"><span class="idea" data-nb-ref-number="145" id="idea145" data-nb-words="10" data-nb-chars="53">Já&nbsp;ale bušil pěstí do&nbsp;jakési lékařské knihy a&nbsp;křičel:</span></p>
          <p class="chunk" data-nb-ref-number="146" data-nb-words="7" data-nb-chars="48"><span class="idea" data-nb-ref-number="146" id="idea146" data-nb-words="7" data-nb-chars="48">„Pijavky! Chci pijavky! A&nbsp;taky svěrací kazajku!“</span></p>
          <p class="chunk" data-nb-ref-number="147" data-nb-words="32" data-nb-chars="183"><span class="idea" data-nb-ref-number="147" id="idea147" data-nb-words="32" data-nb-chars="183">Můj sen začal být zřejmě hlučný, protože ho&nbsp;má&nbsp;žena přerušila tím, že&nbsp;mě&nbsp;vzbudila. Daleké stíny! Aby vás člověk rozpoznal, potřebuje zřejmě pomoc čoček, a&nbsp;právě to&nbsp;vás staví na&nbsp;hlavu.</span></p>
          <p class="chunk" data-nb-ref-number="148" data-nb-words="103" data-nb-chars="598"><span class="idea" data-nb-ref-number="148" id="idea148" data-nb-words="103" data-nb-chars="598">Ten můj pokojný spánek je&nbsp;poslední, nač se&nbsp;z&nbsp;onoho dne pamatuju. Pak následovalo několik dlouhých dnů, kdy se&nbsp;jedna hodina podobala druhé. Zlepšilo se&nbsp;počasí; říkalo se, že&nbsp;se&nbsp;zlepšil taky stav mého otce. Pohyboval se&nbsp;volně pokojem a&nbsp;začal svůj hon od&nbsp;postele k&nbsp;lenošce za&nbsp;trochou vzduchu. Chvílemi se&nbsp;taky díval zavřenými okny do&nbsp;zahrady pokryté sněhem, který na&nbsp;slunci oslepoval. Kdykoli jsem do&nbsp;toho pokoje vešel, byl jsem připraven popírat a&nbsp;zastírat to&nbsp;vědomí, na&nbsp;jehož návrat Coprosich tak čekal. Ale i&nbsp;když otec dával den ze&nbsp;dne najevo, že&nbsp;slyší a&nbsp;rozumí líp, tohle vědomí bylo pořád daleko.</span></p>
          <p class="chunk" data-nb-ref-number="149" data-nb-words="79" data-nb-chars="429"><span class="idea" data-nb-ref-number="149" id="idea149" data-nb-words="79" data-nb-chars="429">Musím se&nbsp;bohužel přiznat, že&nbsp;jsem měl u&nbsp;otcova smrtelného lože srdce plné záští, které se&nbsp;podivným způsobem mísilo s&nbsp;mou bolestí a&nbsp;tím ji&nbsp;falšovalo. Toto záští platilo především Coprosichovi a&nbsp;bylo tím větší, že&nbsp;jsem se&nbsp;je&nbsp;mermocí snažil zatajit. Kromě toho jsem měl taky zlost sám na&nbsp;sebe, že&nbsp;jsem se&nbsp;nedokázal pustit do&nbsp;doktora znovu a&nbsp;říct mu&nbsp;jasně, že&nbsp;na&nbsp;tu&nbsp;jeho vědu kašlu a&nbsp;že otci přeju smrt, jen abych ho&nbsp;ušetřil bolesti.</span></p>
          <p class="chunk" data-nb-ref-number="150" data-nb-words="96" data-nb-chars="547"><span class="idea" data-nb-ref-number="150" id="idea150" data-nb-words="96" data-nb-chars="547">Nakonec jsem měl zlost i&nbsp;na nemocného. Kdo to&nbsp;zakusil a&nbsp;prožil celé dny a&nbsp;týdny po&nbsp;boku nepokojného pacienta, aniž byl schopen zastávat úlohu ošetřovatele, a&nbsp;tak jen musel trpně přihlížet všemu, co&nbsp;dělají ostatní, ten mě&nbsp;pochopí. Kromě toho bych si&nbsp;byl potřeboval pořádně odpočinout, abych si&nbsp;udělal jasno a&nbsp;taky abych trochu usměrnil a&nbsp;snad i&nbsp;utišil ten svůj žal nad otcem i&nbsp;nad sebou samým. Místo toho jsem s&nbsp;ním musel co&nbsp;chvíli zápolit, jednou abych ho&nbsp;přinutil spolknout lék, podruhé abych mu&nbsp;zabránil vyjít z&nbsp;pokoje. A&nbsp;boj vyvolává vždy zášť.</span></p>
          <p class="chunk" data-nb-ref-number="151" data-nb-words="35" data-nb-chars="191"><span class="idea" data-nb-ref-number="151" id="idea151" data-nb-words="35" data-nb-chars="191">Jednou večer mě&nbsp;Carlo, ošetřovatel, zavolal, aby mě&nbsp;upozornil na&nbsp;další otcův pokrok. Přiběhl jsem se&nbsp;srdcem v&nbsp;hrdle při pomyšlení, že&nbsp;by&nbsp;si&nbsp;stařec mohl uvědomit svou nemoc a&nbsp;mít mi&nbsp;ji&nbsp;za&nbsp;zlé.</span></p>
          <p class="chunk" data-nb-ref-number="152" data-nb-words="35" data-nb-chars="211"><span class="idea" data-nb-ref-number="152" id="idea152" data-nb-words="35" data-nb-chars="211">Otec stál uprostřed pokoje v&nbsp;noční košili, na&nbsp;hlavě noční čepec z&nbsp;červeného hedvábí. I&nbsp;když ho&nbsp;to&nbsp;stálo pořád ještě nesmírnou námahu, pronesl občas jedno nebo dvě rozumná slovíčka. Když jsem vešel, řekl Carlovi:</span></p>
          <p class="chunk" data-nb-ref-number="153" data-nb-words="1" data-nb-chars="9"><span class="idea" data-nb-ref-number="153" id="idea153" data-nb-words="1" data-nb-chars="9">„Otevři!“</span></p>
          <p class="chunk" data-nb-ref-number="154" data-nb-words="45" data-nb-chars="233"><span class="idea" data-nb-ref-number="154" id="idea154" data-nb-words="45" data-nb-chars="233">Chtěl, aby se&nbsp;otevřelo okno. Carlo odpověděl, že&nbsp;nemůže, protože je&nbsp;příliš zima. A&nbsp;otec na&nbsp;chvíli na&nbsp;svou žádost zapomněl. Šel se&nbsp;posadit do&nbsp;lenošky u&nbsp;okna a&nbsp;natáhl se&nbsp;v&nbsp;ní, aby si&nbsp;ulevil. Jakmile mě&nbsp;uviděl, usmál se&nbsp;a&nbsp;zeptal se&nbsp;mne:</span></p>
          <p class="chunk" data-nb-ref-number="155" data-nb-words="2" data-nb-chars="11"><span class="idea" data-nb-ref-number="155" id="idea155" data-nb-words="2" data-nb-chars="11">„Spal jsi?“</span></p>
          <p class="chunk" data-nb-ref-number="156" data-nb-words="42" data-nb-chars="241"><span class="idea" data-nb-ref-number="156" id="idea156" data-nb-words="42" data-nb-chars="241">Má&nbsp;odpověď k&nbsp;němu zřejmě nedolehla. To&nbsp;nebylo to&nbsp;vědomí, kterého jsem se&nbsp;tak obával. Když člověk umírá, má&nbsp;docela jiné starosti než myslet na&nbsp;smrt. Celý jeho organismus se&nbsp;oddával dýchání. A&nbsp;tak místo aby mě&nbsp;poslouchal, křikl znovu na&nbsp;Carla:</span></p>
          <p class="chunk" data-nb-ref-number="157" data-nb-words="1" data-nb-chars="9"><span class="idea" data-nb-ref-number="157" id="idea157" data-nb-words="1" data-nb-chars="9">„Otevři!“</span></p>
          <p class="chunk" data-nb-ref-number="158" data-nb-words="61" data-nb-chars="337"><span class="idea" data-nb-ref-number="158" id="idea158" data-nb-words="61" data-nb-chars="337">Neměl klid. Zvedl se&nbsp;z&nbsp;lenošky a&nbsp;postavil se. Potom si&nbsp;s&nbsp;velikou námahou a&nbsp;pomocí ošetřovatele lehl na&nbsp;postel; nejdřív se&nbsp;natáhl na&nbsp;okamžik na&nbsp;levý bok, potom zas rychle na&nbsp;pravý a&nbsp;na tom dokázal několik minut vydržet. Za&nbsp;chvíli však chtěl, aby mu&nbsp;ošetřovatel znovu pomohl na&nbsp;nohy, a&nbsp;nakonec se&nbsp;vrátil do&nbsp;lenošky, kde zůstal trochu déle.</span></p>
          <p class="chunk" data-nb-ref-number="159" data-nb-words="19" data-nb-chars="101"><span class="idea" data-nb-ref-number="159" id="idea159" data-nb-words="19" data-nb-chars="101">Onoho dne se&nbsp;cestou do&nbsp;postele k&nbsp;lenošce zastavil před zrcadlem, podíval se&nbsp;v&nbsp;něm na&nbsp;sebe a&nbsp;zamumlal:</span></p>
          <p class="chunk" data-nb-ref-number="160" data-nb-words="3" data-nb-chars="23"><span class="idea" data-nb-ref-number="160" id="idea160" data-nb-words="3" data-nb-chars="23">„Vypadám jako Mexikán!“</span></p>
          <p class="chunk" data-nb-ref-number="161" data-nb-words="34" data-nb-chars="202"><span class="idea" data-nb-ref-number="161" id="idea161" data-nb-words="34" data-nb-chars="202">Tenkrát se&nbsp;také pokusil kouřit, nejspíš proto, aby se&nbsp;vytrhl z&nbsp;hrůzné jednotvárnosti toho cestování od&nbsp;postele k&nbsp;lenošce. Ale stačil udělat jen jediný tah a&nbsp;už musel celý udýchaný kouř z&nbsp;úst vyfouknout.</span></p>
          <p class="chunk" data-nb-ref-number="162" data-nb-words="16" data-nb-chars="91"><span class="idea" data-nb-ref-number="162" id="idea162" data-nb-words="16" data-nb-chars="91">Carlo mě&nbsp;zavolal, abych byl při tom, protože se&nbsp;nemocný na&nbsp;chvíli probral k&nbsp;jasnému vědomí.</span></p>
          <p class="chunk" data-nb-ref-number="163" data-nb-words="80" data-nb-chars="437"><span class="idea" data-nb-ref-number="163" id="idea163" data-nb-words="80" data-nb-chars="437">„Tak já&nbsp;jsem vážně nemocný?“ zeptal se&nbsp;s&nbsp;úzkostí. Ale ta&nbsp;úzkost se&nbsp;už&nbsp;nikdy nevrátila. Naopak, brzy nato měl záchvat blouznění. Vstal z&nbsp;postele a&nbsp;domníval se, že&nbsp;se&nbsp;probudil ze&nbsp;spánku po&nbsp;noci v&nbsp;kterémsi vídeňském hotelu. Zřejmě se&nbsp;mu&nbsp;zdálo o&nbsp;Vídni proto, že&nbsp;toužil po&nbsp;troše svěžesti pro svá vyprahlá ústa a&nbsp;že si&nbsp;vzpomněl na&nbsp;dobrou ledovou vodu, co&nbsp;se&nbsp;tam pije. Začal totiž okamžitě mluvit o&nbsp;dobré vodě, která ho&nbsp;čeká u&nbsp;nejbližší studny.</span></p>
          <p class="chunk" data-nb-ref-number="164" data-nb-words="97" data-nb-chars="588"><span class="idea" data-nb-ref-number="164" id="idea164" data-nb-words="97" data-nb-chars="588">Byl to&nbsp;neklidný pacient, ale jinak mírný. Já&nbsp;však měl z&nbsp;něho hrůzu, protože jsem se&nbsp;pořád strachoval, že&nbsp;se&nbsp;naježí, jakmile pochopí, jak na&nbsp;tom je, a&nbsp;tak ani ta&nbsp;jeho mírnost nedokázala zmenšit mou velikou námahu, třebaže přijímal poslušně, cokoli jsme mu&nbsp;navrhli, poněvadž ode všeho očekával, že&nbsp;ho&nbsp;to&nbsp;zprostí jeho trápení. Když se&nbsp;ošetřovatel nabídl, že&nbsp;mu&nbsp;přinese sklenici mléka, přijal to&nbsp;s&nbsp;opravdovou radostí. Jakmile si&nbsp;však trochu usrkl, žádal se&nbsp;stejnou netrpělivostí, s&nbsp;jakou na&nbsp;ně&nbsp;čekal, abychom mléko zase odnesli, a&nbsp;protože jsme mu&nbsp;okamžitě nevyhověli, upustil sklenici na&nbsp;zem.</span></p>
          <p class="chunk" data-nb-ref-number="165" data-nb-words="84" data-nb-chars="520"><span class="idea" data-nb-ref-number="165" id="idea165" data-nb-words="84" data-nb-chars="520">Doktor nedal nikdy najevo, že&nbsp;by&nbsp;byl stavem nemocného zklamán. Den co&nbsp;den konstatoval zlepšení, a&nbsp;přitom vždy předvídal brzkou katastrofu. Jednoho dne přijel kočárem a&nbsp;měl velice naspěch. Nakázal mi, abych nemocného přiměl zůstat co&nbsp;možno nejdéle ležet, protože pro krevní oběh je&nbsp;vodorovná poloha nejlepší. Řekl to&nbsp;taky přímo otci, který to&nbsp;vyslechl a&nbsp;s&nbsp;neobyčejně chápavým výrazem přislíbil, ale přitom stál dál uprostřed pokoje a&nbsp;hned nato se&nbsp;zase vrátil ke&nbsp;své roztržitosti nebo lépe chmurám, jak jsem tomu říkal já.</span></p>
          <p class="chunk" data-nb-ref-number="166" data-nb-words="71" data-nb-chars="366"><span class="idea" data-nb-ref-number="166" id="idea166" data-nb-words="71" data-nb-chars="366">V&nbsp;noci nato jsem pocítil naposledy hrůzu z&nbsp;toho, že&nbsp;se&nbsp;v&nbsp;něm probouzí vědomí, kterého jsem se&nbsp;tolik bál. Posadil se&nbsp;do&nbsp;lenošky u&nbsp;okna a&nbsp;díval se&nbsp;skly do&nbsp;jasné noci na&nbsp;nebe poseté hvězdami. Jeho dech byl pořád těžký, ale jak se&nbsp;tak zahloubaně díval vzhůru, ani se&nbsp;nezdálo, že&nbsp;by&nbsp;ho&nbsp;to&nbsp;soužilo. Jeho hlava&nbsp;– možná že&nbsp;to&nbsp;bylo tím dechem&nbsp;– jako by&nbsp;souhlasně přikyvovala.</span></p>
          <p class="chunk" data-nb-ref-number="167" data-nb-words="5" data-nb-chars="22"><span class="idea" data-nb-ref-number="167" id="idea167" data-nb-words="5" data-nb-chars="22">S&nbsp;úděsem jsem si&nbsp;řekl:</span></p>
          <p class="chunk" data-nb-ref-number="168" data-nb-words="10" data-nb-chars="54"><span class="idea" data-nb-ref-number="168" id="idea168" data-nb-words="10" data-nb-chars="54">„A&nbsp;teď se&nbsp;zabývá věcmi, kterým se&nbsp;dosud vždy vyhýbal.“</span></p>
          <p class="chunk" data-nb-ref-number="169" data-nb-words="61" data-nb-chars="347"><span class="idea" data-nb-ref-number="169" id="idea169" data-nb-words="61" data-nb-chars="347">Pokoušel jsem se&nbsp;zjistit přesně, kam se&nbsp;to&nbsp;na&nbsp;nebi tak upřeně dívá. Hleděl, od&nbsp;pasu nahoru vzpřímen, s&nbsp;úsilím člověka, který vyhlíží otvorem umístěným příliš vysoko. Zdálo se&nbsp;mi, že&nbsp;se&nbsp;dívá na&nbsp;Kuřátka. Tak dlouho do&nbsp;takové dálky se&nbsp;možná nedíval, co&nbsp;byl živ. Znenadání se&nbsp;otočil ke&nbsp;mně, pořád tak vzpřímený, a&nbsp;s&nbsp;přísným, nabádavým výrazem mi&nbsp;řekl:</span></p>
          <p class="chunk" data-nb-ref-number="170" data-nb-words="4" data-nb-chars="25"><span class="idea" data-nb-ref-number="170" id="idea170" data-nb-words="4" data-nb-chars="25">„Podívej se! Podívej se!“</span></p>
          <p class="chunk" data-nb-ref-number="171" data-nb-words="13" data-nb-chars="65"><span class="idea" data-nb-ref-number="171" id="idea171" data-nb-words="13" data-nb-chars="65">A&nbsp;okamžitě se&nbsp;zase zadíval na&nbsp;nebe. Potom se&nbsp;znovu otočil ke&nbsp;mně:</span></p>
          <p class="chunk" data-nb-ref-number="172" data-nb-words="2" data-nb-chars="17"><span class="idea" data-nb-ref-number="172" id="idea172" data-nb-words="2" data-nb-chars="17">„Viděls? Viděls?“</span></p>
          <p class="chunk" data-nb-ref-number="173" data-nb-words="54" data-nb-chars="294"><span class="idea" data-nb-ref-number="173" id="idea173" data-nb-words="54" data-nb-chars="294">Pokusil se&nbsp;vrátit zase k&nbsp;hvězdám, ale už&nbsp;nemohl; vyčerpaně se&nbsp;svezl na&nbsp;opěradlo lenošky, a&nbsp;když jsem se&nbsp;zeptal, co&nbsp;mi&nbsp;to&nbsp;chtěl ukázat, neslyšel mě&nbsp;ani si&nbsp;nepamatoval, že&nbsp;něco viděl a&nbsp;že chtěl, abych se&nbsp;na&nbsp;to&nbsp;podíval. Slovo, které tak dlouho hledal, aby mi&nbsp;je&nbsp;mohl odevzdat, mu&nbsp;uniklo navždycky.</span></p>
          <p class="chunk" data-nb-ref-number="174" data-nb-words="125" data-nb-chars="703"><span class="idea" data-nb-ref-number="174" id="idea174" data-nb-words="125" data-nb-chars="703">Ta&nbsp;noc byla dlouhá, ale abych řekl pravdu, ne&nbsp;zvlášť namáhavá pro mne a&nbsp;pro ošetřovatele. Nechali jsme nemocného, ať&nbsp;si&nbsp;dělá, co&nbsp;chce, a&nbsp;on chodil v&nbsp;tom svém zvláštním oblečení po&nbsp;pokoji, aniž měl nejmenší tušení, že&nbsp;čeká na&nbsp;smrt. Jednou se&nbsp;pokusil vyjít na&nbsp;chodbu, ale tam byla příliš velká zima, a&nbsp;tak jsem mu&nbsp;v&nbsp;tom zabránil a&nbsp;otec mě&nbsp;okamžitě poslechl. Zato podruhé, když mu&nbsp;ošetřovatel chtěl zabránit vstát z&nbsp;postele, protože slyšel, co&nbsp;doktor nakazoval, se&nbsp;otec vzbouřil. Probral se&nbsp;ze&nbsp;své strnulosti, s&nbsp;pláčem a&nbsp;klením vstal a&nbsp;já dosáhl toho, že&nbsp;mu&nbsp;byla ponechána volnost pohybovat se, jak chce. Okamžitě se&nbsp;uklidnil a&nbsp;vrátil se&nbsp;ke&nbsp;svému mlčelivému životu a&nbsp;ke svému marnému honu za&nbsp;trochou úlevy.</span></p>
          <p class="chunk" data-nb-ref-number="175" data-nb-words="21" data-nb-chars="127"><span class="idea" data-nb-ref-number="175" id="idea175" data-nb-words="21" data-nb-chars="127">Když přišel doktor znovu, nechal se&nbsp;prohlédnout, ba&nbsp;dokonce se&nbsp;snažil dýchat hlouběji, jak byl požádán. Potom se&nbsp;otočil ke&nbsp;mně:</span></p>
          <p class="chunk" data-nb-ref-number="176" data-nb-words="2" data-nb-chars="10"><span class="idea" data-nb-ref-number="176" id="idea176" data-nb-words="2" data-nb-chars="10">„Co říká?“</span></p>
          <p class="chunk" data-nb-ref-number="177" data-nb-words="13" data-nb-chars="64"><span class="idea" data-nb-ref-number="177" id="idea177" data-nb-words="13" data-nb-chars="64">Na&nbsp;chvíli na&nbsp;mne zapomněl, ale pak se&nbsp;zase ke&nbsp;mně rychle vrátil:</span></p>
          <p class="chunk" data-nb-ref-number="178" data-nb-words="4" data-nb-chars="20"><span class="idea" data-nb-ref-number="178" id="idea178" data-nb-words="4" data-nb-chars="20">„Kdy budu moct ven?“</span></p>
          <p class="chunk" data-nb-ref-number="179" data-nb-words="53" data-nb-chars="311"><span class="idea" data-nb-ref-number="179" id="idea179" data-nb-words="53" data-nb-chars="311">Doktor povzbuzen tou mírností mě&nbsp;pobídl, abych mu&nbsp;řekl, že&nbsp;se&nbsp;musí nutit zůstat co&nbsp;nejdéle v&nbsp;posteli. Otec totiž vnímal jen hlasy, na&nbsp;které byl víc zvyklý, můj, Mariin a&nbsp;ošetřovatelův. Nevěřil jsem, že&nbsp;by&nbsp;takové domlouvání mohlo mít výsledek, ale udělal jsem to, a&nbsp;dokonce jsem svému hlasu dal výhružný přízvuk.</span></p>
          <p class="chunk" data-nb-ref-number="180" data-nb-words="14" data-nb-chars="67"><span class="idea" data-nb-ref-number="180" id="idea180" data-nb-words="14" data-nb-chars="67">„Ano, ano,“ slíbil otec a&nbsp;v&nbsp;témž okamžiku se&nbsp;zvedl a&nbsp;šel k&nbsp;lenošce.</span></p>
          <p class="chunk" data-nb-ref-number="181" data-nb-words="8" data-nb-chars="47"><span class="idea" data-nb-ref-number="181" id="idea181" data-nb-words="8" data-nb-chars="47">Doktor se&nbsp;na&nbsp;něho díval a&nbsp;rezignovaně zamumlal:</span></p>
          <p class="chunk" data-nb-ref-number="182" data-nb-words="6" data-nb-chars="40"><span class="idea" data-nb-ref-number="182" id="idea182" data-nb-words="6" data-nb-chars="40">„Změna polohy mu&nbsp;zřejmě trochu ulevuje.“</span></p>
          <p class="chunk" data-nb-ref-number="183" data-nb-words="49" data-nb-chars="271"><span class="idea" data-nb-ref-number="183" id="idea183" data-nb-words="49" data-nb-chars="271">Brzy nato jsem byl v&nbsp;posteli, ale oči jsem nezamhouřil. Díval jsem se&nbsp;do&nbsp;budoucnosti a&nbsp;pátral jsem, pro co&nbsp;a&nbsp;pro koho bych mohl nadále pokračovat ve&nbsp;svém úsilí se&nbsp;zlepšit. Dlouho jsem plakal, ale spíš nad sebou než nad tím nešťastníkem, co&nbsp;pobíhal bez klidu svým pokojem.</span></p>
          <p class="chunk" data-nb-ref-number="184" data-nb-words="25" data-nb-chars="138"><span class="idea" data-nb-ref-number="184" id="idea184" data-nb-words="25" data-nb-chars="138">Když jsem vstal, šla si&nbsp;Maria lehnout a&nbsp;já zůstal s&nbsp;ošetřovatelem u&nbsp;otce. Byl jsem sklíčený a&nbsp;unavený: otec byl neklidný jako dosud nikdy.</span></p>
          <p class="chunk" data-nb-ref-number="185" data-nb-words="37" data-nb-chars="208"><span class="idea" data-nb-ref-number="185" id="idea185" data-nb-words="37" data-nb-chars="208">A&nbsp;tu došlo ke&nbsp;strašné scéně, na&nbsp;niž nikdy nezapomenu a&nbsp;jejíž stín dopadl tak daleko, že&nbsp;zkalil všechnu mou odvahu, všechnu mou radost. Roky a&nbsp;roky musely obrušovat všecek můj cit, abych na&nbsp;tu&nbsp;bolest zapomněl.</span></p>
          <p class="chunk" data-nb-ref-number="186" data-nb-words="3" data-nb-chars="20"><span class="idea" data-nb-ref-number="186" id="idea186" data-nb-words="3" data-nb-chars="20">Ošetřovatel mi&nbsp;řekl:</span></p>
          <p class="chunk" data-nb-ref-number="187" data-nb-words="15" data-nb-chars="81"><span class="idea" data-nb-ref-number="187" id="idea187" data-nb-words="15" data-nb-chars="81">„Kdyby se&nbsp;nám tak podařilo udržet ho&nbsp;v&nbsp;posteli. Doktor na&nbsp;to&nbsp;klade takový důraz!“</span></p>
          <p class="chunk" data-nb-ref-number="188" data-nb-words="51" data-nb-chars="277"><span class="idea" data-nb-ref-number="188" id="idea188" data-nb-words="51" data-nb-chars="277">Ležel jsem až&nbsp;do&nbsp;té&nbsp;chvíle natažen na&nbsp;pohovce. Vstal jsem a&nbsp;šel jsem k&nbsp;posteli, kde ležel nemocný, který v&nbsp;té chvíli dýchal tíž než kdy dřív. Byl jsem rozhodnut: přinutím otce zůstat v&nbsp;posteli aspoň půl hodiny, aby si&nbsp;odpočal, jak to&nbsp;chtěl doktor. Copak to&nbsp;není moje povinnost?</span></p>
          <p class="chunk" data-nb-ref-number="189" data-nb-words="44" data-nb-chars="259"><span class="idea" data-nb-ref-number="189" id="idea189" data-nb-words="44" data-nb-chars="259">Pojednou se&nbsp;otec pokusil převalit ke&nbsp;kraji postele, aby unikl mému tlaku a&nbsp;vstal. Zabránil jsem mu&nbsp;v&nbsp;tom: opřel jsem se&nbsp;mu&nbsp;rukou pevně o&nbsp;rameno a&nbsp;zároveň jsem mu&nbsp;silným, rozkazovačným hlasem poručil, aby se&nbsp;nehýbal. Na&nbsp;chvíli vyděšený poslechl. Potom vykřikl:</span></p>
          <p class="chunk" data-nb-ref-number="190" data-nb-words="1" data-nb-chars="9"><span class="idea" data-nb-ref-number="190" id="idea190" data-nb-words="1" data-nb-chars="9">„Umírám!“</span></p>
          <p class="chunk" data-nb-ref-number="191" data-nb-words="119" data-nb-chars="615"><span class="idea" data-nb-ref-number="191" id="idea191" data-nb-words="119" data-nb-chars="615">A&nbsp;vztyčil se. Tentokrát jsem se&nbsp;poděsil zase já&nbsp;jeho výkřiku a&nbsp;uvolnil jsem stisk. Tak se&nbsp;stalo, že&nbsp;se&nbsp;mu&nbsp;podařilo posadit se&nbsp;na&nbsp;okraj postele přímo proti mně. A&nbsp;tu myslím jeho zlost ještě vzrostla, protože jsem mu&nbsp;– i&nbsp;když jen na&nbsp;okamžik&nbsp;– bránil v&nbsp;pohybu, a&nbsp;určitě si&nbsp;myslel, že&nbsp;mu&nbsp;beru i&nbsp;vzduch, kterého měl tak zapotřebí, tak jako jsem mu&nbsp;bral světlo, když jsem před ním sedícím stál. S&nbsp;krajním úsilím se&nbsp;mu&nbsp;podařilo vztyčit, zvedl ruku, co&nbsp;mohl nejvýš, jako by&nbsp;věděl, že&nbsp;do&nbsp;ní&nbsp;může vložit jedině sílu její váhy, a&nbsp;pak ji&nbsp;nechal dopadnout na&nbsp;moji tvář. Nato se&nbsp;sesul na&nbsp;postel a&nbsp;z&nbsp;postele na&nbsp;podlahu. Byl mrtev!</span></p>
          <p class="chunk" data-nb-ref-number="192" data-nb-words="39" data-nb-chars="218"><span class="idea" data-nb-ref-number="192" id="idea192" data-nb-words="39" data-nb-chars="218">Nevěděl jsem, že&nbsp;je&nbsp;mrtev, ale sevřelo se&nbsp;mi&nbsp;srdce bolestí nad tím trestem, který mi&nbsp;umírající uštědřil. S&nbsp;Carlovou pomocí jsem ho&nbsp;zvedl a&nbsp;uložil na&nbsp;postel. Docela jako potrestané děcko jsem mu&nbsp;s&nbsp;pláčem křičel do&nbsp;ucha:</span></p>
          <p class="chunk" data-nb-ref-number="193" data-nb-words="27" data-nb-chars="148"><span class="idea" data-nb-ref-number="193" id="idea193" data-nb-words="27" data-nb-chars="148">„To není moje vina. To&nbsp;chtěl ten zatracený doktor, abys ležel!“ Byla to&nbsp;lež. Potom, zas jako děcko, jsem mu&nbsp;ještě slíbil, že&nbsp;už&nbsp;to&nbsp;víckrát neudělám.</span></p>
          <p class="chunk" data-nb-ref-number="194" data-nb-words="6" data-nb-chars="36"><span class="idea" data-nb-ref-number="194" id="idea194" data-nb-words="6" data-nb-chars="36">„Nechám tě&nbsp;chodit, jak budeš chtít.“</span></p>
          <p class="chunk" data-nb-ref-number="195" data-nb-words="2" data-nb-chars="17"><span class="idea" data-nb-ref-number="195" id="idea195" data-nb-words="2" data-nb-chars="17">Ošetřovatel řekl:</span></p>
          <p class="chunk" data-nb-ref-number="196" data-nb-words="2" data-nb-chars="11"><span class="idea" data-nb-ref-number="196" id="idea196" data-nb-words="2" data-nb-chars="11">„Je mrtev.“</span></p>
          <p class="chunk" data-nb-ref-number="197" data-nb-words="16" data-nb-chars="86"><span class="idea" data-nb-ref-number="197" id="idea197" data-nb-words="16" data-nb-chars="86">Museli mě&nbsp;z&nbsp;toho pokoje odvést násilím. Byl mrtev a&nbsp;já mu&nbsp;nemohl dokázat svoji nevinu!</span></p>
          <p class="chunk" data-nb-ref-number="198" data-nb-words="38" data-nb-chars="225"><span class="idea" data-nb-ref-number="198" id="idea198" data-nb-words="38" data-nb-chars="225">Jakmile jsem byl sám, pokusil jsem se&nbsp;vzpamatovat. Uvažoval jsem: otec nebyl celý ten čas při smyslech, a&nbsp;proto bylo vyloučeno, aby mě&nbsp;mohl z&nbsp;vlastního rozhodnutí potrestat a&nbsp;rozpřáhnout se&nbsp;tak přesně, že&nbsp;mě&nbsp;udeřil přes tvář.</span></p>
          <p class="chunk" data-nb-ref-number="199" data-nb-words="81" data-nb-chars="460"><span class="idea" data-nb-ref-number="199" id="idea199" data-nb-words="81" data-nb-chars="460">Kde jen bych mohl dojít jistoty, že&nbsp;je&nbsp;mé&nbsp;uvažování správné? Napadlo mě&nbsp;dokonce obrátit se&nbsp;na&nbsp;Coprosicha. Ten by&nbsp;mi&nbsp;jako doktor mohl ještě povědět něco o&nbsp;tom, do&nbsp;jaké míry se&nbsp;může umírající rozhodovat a&nbsp;jednat. Mohl jsem taky být obětí pokusu, kterým si&nbsp;otec chtěl usnadnit dýchání! Ale s&nbsp;doktorem Coprosichem jsem nepromluvil. Jít a&nbsp;prozradit mu, jak se&nbsp;se&nbsp;mnou otec rozloučil, jemu, který mě&nbsp;už&nbsp;předtím obvinil, že&nbsp;nemám pro otce dost lásky! To&nbsp;bylo nemožné!</span></p>
          <p class="chunk" data-nb-ref-number="200" data-nb-words="17" data-nb-chars="104"><span class="idea" data-nb-ref-number="200" id="idea200" data-nb-words="17" data-nb-chars="104">Další ranou pro mne bylo, když jsem pak slyšel, jak Carlo, ošetřovatel, večer v&nbsp;kuchyni vypravuje Marii:</span></p>
          <p class="chunk" data-nb-ref-number="201" data-nb-words="12" data-nb-chars="77"><span class="idea" data-nb-ref-number="201" id="idea201" data-nb-words="12" data-nb-chars="77">„Starý napřáhl ruku, co&nbsp;mohl nejvýš, a&nbsp;pak posledními silami uhodil mladého.“</span></p>
          <p class="chunk" data-nb-ref-number="202" data-nb-words="11" data-nb-chars="50"><span class="idea" data-nb-ref-number="202" id="idea202" data-nb-words="11" data-nb-chars="50">Věděl to, a&nbsp;tak se&nbsp;určitě o&nbsp;tom dozví i&nbsp;Coprosich!</span></p>
          <p class="chunk" data-nb-ref-number="203" data-nb-words="64" data-nb-chars="382"><span class="idea" data-nb-ref-number="203" id="idea203" data-nb-words="64" data-nb-chars="382">Když jsem se&nbsp;vrátil do&nbsp;pokoje k&nbsp;mrtvému, zjistil jsem, že&nbsp;ho&nbsp;už&nbsp;oblékli. Ošetřovatel mu&nbsp;zřejmě přičísl i&nbsp;tu jeho krásnou bílou hřívu. Tělo, už&nbsp;ztuhlé smrtí, leželo nádherné a&nbsp;hrozivé. Jeho velké, mocné, hezky utvářené ruce byly tak zsinalé, ale ležely tak přirozeně, že&nbsp;to&nbsp;vypadalo, jako by&nbsp;byly připraveny uchopit a&nbsp;trestat. Nechtěl, nedokázal jsem se&nbsp;na&nbsp;něho podívat ještě jednou.</span></p>
          <p class="chunk" data-nb-ref-number="204" data-nb-words="75" data-nb-chars="417"><span class="idea" data-nb-ref-number="204" id="idea204" data-nb-words="75" data-nb-chars="417">O&nbsp;pohřbu se&nbsp;mi&nbsp;podařilo vyvolat si&nbsp;v&nbsp;paměti otce slabého a&nbsp;dobrého, jak jsem ho&nbsp;znával vždy, od&nbsp;svého dětství, a&nbsp;přesvědčil jsem sám sebe, že&nbsp;tomu políčku, který mi&nbsp;uštědřil umírající, nechtěl. Byl jsem znovu hodný, nesmírně hodný, a&nbsp;vzpomínka na&nbsp;otce šla neustále se&nbsp;mnou a&nbsp;byla neustále sladší. Bylo to&nbsp;jako kouzelný sen: od&nbsp;této chvíle jsme byli v&nbsp;dokonalé shodě, protože já&nbsp;se&nbsp;stal tím slabším a&nbsp;on tím silnějším.</span></p>
          <p class="chunk" data-nb-ref-number="205" data-nb-words="112" data-nb-chars="630"><span class="idea" data-nb-ref-number="205" id="idea205" data-nb-words="112" data-nb-chars="630">Vrátil jsem se&nbsp;k&nbsp;víře svého dětství a&nbsp;dlouhou dobu jsem u&nbsp;ní setrval. Představoval jsem si, že&nbsp;mě&nbsp;otec slyší a&nbsp;že mu&nbsp;můžu povědět, že&nbsp;to&nbsp;nebyla moje vina, ale vina toho doktora. Na&nbsp;lži nezáleželo, protože teď už&nbsp;všemu rozuměl a&nbsp;já zrovna tak. A&nbsp;moje rozhovory s&nbsp;otcem nějaký čas pokračovaly, sladké a&nbsp;tajné jako nedovolená láska, protože navenek jsem se&nbsp;dál náboženským praktikám smál, zatímco ve&nbsp;skutečnosti&nbsp;– a&nbsp;z&nbsp;toho se&nbsp;zde chci vyznat&nbsp;– jsem se&nbsp;za&nbsp;otcovu duši dennodenně modlil horlivě k&nbsp;neznámému. Pravé náboženství, to&nbsp;člověk nemusí vyznávat hlasitě, aby mu&nbsp;poskytlo útěchu, bez které se&nbsp;někdy&nbsp;– tak málokdy&nbsp;– nemůže obejít.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./vedomi_a_svedomi_zena_cosiniho_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>