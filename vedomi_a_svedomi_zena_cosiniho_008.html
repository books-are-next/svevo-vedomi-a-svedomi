<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kouření">
    <meta name="apple-mobile-web-app-capable" content="yes">
    <title>Kouření</title>
    <link rel="stylesheet" href="./style/style.min.css" media="screen" integrity="sha256-hlOuHd4yugRueb5cpVodghEy067q0Ot3cOXJsjA0yro=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Italo Svevo: Vědomí a svědomí Zena Cosiniho">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Vědomí a svědomí Zena Cosiniho">
    <meta property="og:title" content="Vědomí a svědomí Zena Cosiniho">
    <meta property="og:type" content="book">
    <meta property="og:book:author" content="Italo Svevo">
    <meta property="twitter:title" content="Italo Svevo: Vědomí a svědomí Zena Cosiniho">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./vedomi_a_svedomi_zena_cosiniho_007.html">
    <link rel="next" href="./vedomi_a_svedomi_zena_cosiniho_009.html">
    <meta name="nb-order" content="4">
    <link rel="self" href="vedomi_a_svedomi_zena_cosiniho_008.html">
    <meta name="nb-identifier" content="svevo-vedomi-a-svedomi-zena-cosiniho-dbabd23">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="7257" data-nb-chars="41955">
    <nav role="doc-toc">
      <ul class="plain section">
        <li><a href="vedomi_a_svedomi_zena_cosiniho_005.html">Věnování</a></li>
        <li><a href="vedomi_a_svedomi_zena_cosiniho_006.html">Předmluva</a></li>
        <li><a href="vedomi_a_svedomi_zena_cosiniho_007.html">Úvod</a></li>
        <li><a href="vedomi_a_svedomi_zena_cosiniho_008.html">Kouření</a></li>
        <li><a href="vedomi_a_svedomi_zena_cosiniho_009.html">Otcova smrt</a></li>
        <li><a href="vedomi_a_svedomi_zena_cosiniho_010.html">Historie mého manželství</a></li>
        <li><a href="vedomi_a_svedomi_zena_cosiniho_011.html">Manželka a milenka</a></li>
        <li><a href="vedomi_a_svedomi_zena_cosiniho_012.html">Historie jedné obchodní společnosti</a></li>
        <li><a href="vedomi_a_svedomi_zena_cosiniho_013.html">Psychoanalýza</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./vedomi_a_svedomi_zena_cosiniho_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">Kouření</span></h1>
        <section>
          <p class="chunk" data-nb-ref-number="2" data-nb-words="14" data-nb-chars="92"><span class="idea" data-nb-ref-number="2" id="idea2" data-nb-words="14" data-nb-chars="92">Když jsem to&nbsp;pověděl doktorovi, řekl mi, abych začal historickou analýzou své kuřácké vášně.</span></p>
          <p class="chunk" data-nb-ref-number="3" data-nb-words="8" data-nb-chars="51"><span class="idea" data-nb-ref-number="3" id="idea3" data-nb-words="8" data-nb-chars="51">„Pište! Pište! Nakonec v&nbsp;tom budete celý, uvidíte!“</span></p>
          <p class="chunk" data-nb-ref-number="4" data-nb-words="39" data-nb-chars="204"><span class="idea" data-nb-ref-number="4" id="idea4" data-nb-words="39" data-nb-chars="204">Ale mám dojem, že&nbsp;o&nbsp;tom kouření můžu psát tady u&nbsp;stolu a&nbsp;nepotřebuju chodit snít do&nbsp;lenošky. Nevím, jak začít, a&nbsp;tak se&nbsp;utíkám o&nbsp;pomoc k&nbsp;cigaretám, podobným jako vejce vejci té, kterou právě držím v&nbsp;ruce.</span></p>
          <p class="chunk" data-nb-ref-number="5" data-nb-words="97" data-nb-chars="575"><span class="idea" data-nb-ref-number="5" id="idea5" data-nb-words="97" data-nb-chars="575">A&nbsp;právě dnes si&nbsp;najednou uvědomuju něco, nač jsem už&nbsp;dávno zapomněl. První cigarety, které jsem kouřil, se&nbsp;už&nbsp;neprodávají. Kolem roku 1870 byly v&nbsp;Rakousku v&nbsp;prodeji cigarety v&nbsp;papírových krabičkách se&nbsp;značkou dvouhlavého orla. A&nbsp;zrovna kolem jedné takové krabičky se&nbsp;znenadání seskupuje řada postav, dost výrazných, abych si&nbsp;vybavil jejich jména, ale ne&nbsp;zas natolik, aby mě&nbsp;to&nbsp;nečekané setkání vzrušilo. Snažím se&nbsp;z&nbsp;toho vytěžit víc a&nbsp;jdu si&nbsp;sednout do&nbsp;lenošky&nbsp;– ale postavy blednou a&nbsp;místo nich se&nbsp;objevují šaškové, kteří si&nbsp;ze&nbsp;mne tropí smích. Zkroušeně se&nbsp;vracím ke&nbsp;stolu.</span></p>
          <p class="chunk" data-nb-ref-number="6" data-nb-words="122" data-nb-chars="674"><span class="idea" data-nb-ref-number="6" id="idea6" data-nb-words="122" data-nb-chars="674">Jedna z&nbsp;těch postav, ta&nbsp;s&nbsp;tím poněkud chraptivým hlasem, je&nbsp;Giuseppe, chlapec stejně starý jako já, a&nbsp;druhá můj bratr, o&nbsp;rok mladší a&nbsp;už léta nebožtík. Podle všeho dostával Giuseppe plno peněz od&nbsp;otce a&nbsp;pak nám dával ty&nbsp;cigarety. S&nbsp;určitostí však vím, že&nbsp;bratrovi jich dával víc než mně. Tak se&nbsp;stalo, že&nbsp;jsem si&nbsp;musel opatřit další sám a&nbsp;že jsem začal krást. V&nbsp;létě otec nechával v&nbsp;jídelně přes židli vestu a&nbsp;v&nbsp;kapsičce u&nbsp;této vesty bývaly vždycky drobné; ztopil jsem tedy deset soldů, které jsem potřeboval na&nbsp;drahocennou krabičku, a&nbsp;pak jsem všech těch deset cigaret, co&nbsp;v&nbsp;ní byly, vykouřil jednu za&nbsp;druhou, abych neměl usvědčující plody své krádeže příliš dlouho u&nbsp;sebe.</span></p>
          <p class="chunk" data-nb-ref-number="7" data-nb-words="59" data-nb-chars="322"><span class="idea" data-nb-ref-number="7" id="idea7" data-nb-words="59" data-nb-chars="322">To&nbsp;všechno leželo v&nbsp;mém vědomí na&nbsp;dosah ruky, ale ožilo to&nbsp;až&nbsp;teď; dřív jsem nevěděl, že&nbsp;by&nbsp;to&nbsp;mohlo být důležité. Tak jsem tedy zachytil počátky toho ohyzdného zvyku, a&nbsp;kdo ví, možná, že&nbsp;jsem se&nbsp;z&nbsp;něho už&nbsp;vyléčil. Zapaluju si&nbsp;proto, abych to&nbsp;vyzkoušel, svou poslední cigaretu, a&nbsp;možná že&nbsp;ji&nbsp;co&nbsp;nejdřív znechuceně zahodím.</span></p>
          <p class="chunk" data-nb-ref-number="8" data-nb-words="184" data-nb-chars="1025"><span class="idea" data-nb-ref-number="8" id="idea8" data-nb-words="184" data-nb-chars="1025">Vzpomínám si&nbsp;taky, jak mě&nbsp;jednou otec přistihl s&nbsp;tou jeho vestou v&nbsp;ruce. S&nbsp;drzostí, na&nbsp;kterou bych se&nbsp;dnes nezmohl a&nbsp;která ve&nbsp;mně vzbuzuje ještě teď odpor&nbsp;– kdo ví, jestli tenhle pocit není pro mé&nbsp;léčení velice důležitý&nbsp;– jsem mu&nbsp;řekl, že&nbsp;mě&nbsp;napadlo spočítat, kolik má&nbsp;na&nbsp;vestě knoflíků. Otec se&nbsp;mým počtářským nebo krejčovským sklonům zasmál a&nbsp;nevšiml si, že&nbsp;mám prsty v&nbsp;kapsičce. Ke&nbsp;své cti můžu říci, že&nbsp;tento smích na&nbsp;účet mé&nbsp;nevinnosti, která už&nbsp;neexistovala, stačil, abych jednou provždy přestal krást. Totiž kradl jsem dál, ale aniž jsem si&nbsp;to&nbsp;uvědomoval. Otec nechával ležet po&nbsp;bytě na&nbsp;okrajích stolů a&nbsp;skříněk napůl vykouřené viržinky. Kromě toho jsem věděl, nebo aspoň jsem si&nbsp;to&nbsp;myslel, že&nbsp;je&nbsp;naše stará služebná Catina vyhazuje, a&nbsp;tak jsem je&nbsp;tedy potají dokuřoval sám. Už&nbsp;když jsem se&nbsp;jich zmocňoval, jsem se&nbsp;pokaždé otřásal odporem, protože jsem věděl, jak mi&nbsp;bude zle. Pak jsem je&nbsp;kouřil, až&nbsp;se&nbsp;mi&nbsp;pokrylo čelo studeným potem a&nbsp;obracel žaludek. Nedá se&nbsp;říct, že&nbsp;bych byl v&nbsp;dětství trpěl nedostatkem pevné vůle.</span></p>
          <p class="chunk" data-nb-ref-number="9" data-nb-words="104" data-nb-chars="560"><span class="idea" data-nb-ref-number="9" id="idea9" data-nb-words="104" data-nb-chars="560">Vím taky naprosto přesně, jak mě&nbsp;otec odnaučil i&nbsp;tomuto zvyku. Jednou v&nbsp;létě jsem se&nbsp;vrátil unavený a&nbsp;celý zpocený ze&nbsp;školního výletu. Maminka mi&nbsp;pomohla se&nbsp;svléct a&nbsp;pak mě&nbsp;zabalila do&nbsp;koupacího pláště a&nbsp;uložila spát na&nbsp;pohovku, kam si&nbsp;potom sedla taky sama s&nbsp;nějakým šitím. Chtělo se&nbsp;mi&nbsp;hrozně spát, ale měl jsem ještě oči plné slunce a&nbsp;byl jsem pořád při plném vědomí. V&nbsp;duchu mi&nbsp;tane jako cosi samostatného slast, která v&nbsp;tom věku doprovází odpočinek po&nbsp;velké námaze, a&nbsp;ten obraz je&nbsp;tak ostrý, jako bych byl doposud po&nbsp;boku toho drahého těla, které už&nbsp;není.</span></p>
          <p class="chunk" data-nb-ref-number="10" data-nb-words="92" data-nb-chars="484"><span class="idea" data-nb-ref-number="10" id="idea10" data-nb-words="92" data-nb-chars="484">Vzpomínám si&nbsp;na&nbsp;ten svěží velký pokoj, kde jsme si&nbsp;my&nbsp;děti hrávaly; dnes, kdy se&nbsp;tak skrblí prostorem, je&nbsp;rozdělen na&nbsp;dva. Bratr v&nbsp;té scéně nevystupuje; to&nbsp;mě&nbsp;překvapuje, musel se&nbsp;přece výletu zúčastnit se&nbsp;mnou a&nbsp;měl by&nbsp;tam tedy ležet taky. Nebo že&nbsp;by&nbsp;spal na&nbsp;druhém konci té&nbsp;velké pohovky? Dívám se&nbsp;tam, ale zdá se&nbsp;mi, že&nbsp;to&nbsp;místo je&nbsp;prázdné. Vidím jen sebe, blaho toho odpočinku, matku a&nbsp;potom otce, jehož slova mi&nbsp;zní v&nbsp;uších. Vešel do&nbsp;pokoje a&nbsp;nejdřív mě&nbsp;neviděl, protože vykřikl:</span></p>
          <p class="chunk" data-nb-ref-number="11" data-nb-words="1" data-nb-chars="8"><span class="idea" data-nb-ref-number="11" id="idea11" data-nb-words="1" data-nb-chars="8">„Marie!“</span></p>
          <p class="chunk" data-nb-ref-number="12" data-nb-words="45" data-nb-chars="244"><span class="idea" data-nb-ref-number="12" id="idea12" data-nb-words="45" data-nb-chars="244">Maminka ho&nbsp;posuňkem a&nbsp;tichým pst upozornila na&nbsp;mne, protože si&nbsp;myslela, že&nbsp;jsem pohroužen do&nbsp;spánku, zatímco já&nbsp;se&nbsp;nad ním vznášel při plném vědomí. Bylo mi&nbsp;milé, že&nbsp;tatínek musí mít na&nbsp;mne ohledy, a&nbsp;ani jsem se&nbsp;nehnul. Otec si&nbsp;šeptem stěžoval:</span></p>
          <p class="chunk" data-nb-ref-number="13" data-nb-words="34" data-nb-chars="173"><span class="idea" data-nb-ref-number="13" id="idea13" data-nb-words="34" data-nb-chars="173">„Já se&nbsp;asi zblázním. Vím docela určitě, že&nbsp;jsem před půl hodinou nechal ležet tady na&nbsp;té&nbsp;skříni půlku viržinky, a&nbsp;teď je&nbsp;pryč. Je&nbsp;to&nbsp;se&nbsp;mnou čím dál horší. Nevidím pro oči.“</span></p>
          <p class="chunk" data-nb-ref-number="14" data-nb-words="15" data-nb-chars="102"><span class="idea" data-nb-ref-number="14" id="idea14" data-nb-words="15" data-nb-chars="102">Matka odpověděla rovněž šeptem, ale plným veselí, které potlačovala jen ze&nbsp;strachu, aby mě&nbsp;nevzbudila:</span></p>
          <p class="chunk" data-nb-ref-number="15" data-nb-words="7" data-nb-chars="41"><span class="idea" data-nb-ref-number="15" id="idea15" data-nb-words="7" data-nb-chars="41">„Ale od&nbsp;oběda sem přece nikdo nevkročil!“</span></p>
          <p class="chunk" data-nb-ref-number="16" data-nb-words="2" data-nb-chars="14"><span class="idea" data-nb-ref-number="16" id="idea16" data-nb-words="2" data-nb-chars="14">Otec zamumlal:</span></p>
          <p class="chunk" data-nb-ref-number="17" data-nb-words="10" data-nb-chars="53"><span class="idea" data-nb-ref-number="17" id="idea17" data-nb-words="10" data-nb-chars="53">„To vím taky, právě proto si&nbsp;myslím, že&nbsp;se&nbsp;zblázním!“</span></p>
          <p class="chunk" data-nb-ref-number="18" data-nb-words="6" data-nb-chars="22"><span class="idea" data-nb-ref-number="18" id="idea18" data-nb-words="6" data-nb-chars="22">A&nbsp;pak se&nbsp;otočil a&nbsp;šel.</span></p>
          <p class="chunk" data-nb-ref-number="19" data-nb-words="56" data-nb-chars="301"><span class="idea" data-nb-ref-number="19" id="idea19" data-nb-words="56" data-nb-chars="301">Pootevřel jsem oči a&nbsp;podíval jsem se&nbsp;na&nbsp;matku. Dala se&nbsp;znovu do&nbsp;šití, ale usmívala se&nbsp;dál. Jistě si&nbsp;nemyslela, když se&nbsp;tak usmívala těm tatínkovým obavám, že&nbsp;by&nbsp;se&nbsp;opravdu zbláznil. Ten úsměv zůstal ve&nbsp;mně vryt tak, že&nbsp;jsem si&nbsp;na&nbsp;něj okamžitě vzpomněl, jakmile se&nbsp;jednoho dne objevil na&nbsp;rtech mé&nbsp;ženy.</span></p>
          <p class="chunk" data-nb-ref-number="20" data-nb-words="16" data-nb-chars="98"><span class="idea" data-nb-ref-number="20" id="idea20" data-nb-words="16" data-nb-chars="98">Později mi&nbsp;už&nbsp;v&nbsp;ukájení mé&nbsp;neřesti nebránil žádný nedostatek peněz a&nbsp;naopak ji&nbsp;podněcovaly zákazy.</span></p>
          <p class="chunk" data-nb-ref-number="21" data-nb-words="130" data-nb-chars="748"><span class="idea" data-nb-ref-number="21" id="idea21" data-nb-words="130" data-nb-chars="748">Pamatuju se, že&nbsp;jsem kouřívával hodně a&nbsp;že jsem se&nbsp;přitom schovával na&nbsp;všech možných místech. Vzpomínám si, protože to&nbsp;pak mělo za&nbsp;následek prudký fyzický hnus, jak jsem byl jednou ještě s&nbsp;dvěma dalšími chlapci přes půl hodiny v&nbsp;jakémsi sklepě. V&nbsp;paměti z&nbsp;nich nenacházím nic než jejich dětské oblečení&nbsp;– pár krátkých kalhot, které se&nbsp;tyčí prázdné, protože tělo z&nbsp;nich vymazal čas. Měli jsme plno cigaret a&nbsp;chtěli jsme zkusit, kdo jich dokáže vykouřit víc a&nbsp;co nejdřív. Vyhrál jsem já&nbsp;a&nbsp;hrdinsky jsem skrýval nevolnost, kterou mi&nbsp;přivodil ten zvláštní výkon. Potom jsme vyšli na&nbsp;slunce a&nbsp;na vzduch. Musel jsem zavřít oči, abych se&nbsp;omámen nesvalil. Když jsem se&nbsp;vzpamatoval, začal jsem se&nbsp;chlubit svým vítězstvím. A&nbsp;tu mi&nbsp;jeden z&nbsp;těch človíčků řekl:</span></p>
          <p class="chunk" data-nb-ref-number="22" data-nb-words="12" data-nb-chars="62"><span class="idea" data-nb-ref-number="22" id="idea22" data-nb-words="12" data-nb-chars="62">„Mně je&nbsp;jedno, že&nbsp;jsem prohrál, já&nbsp;kouřím, jen když mám chuť.“</span></p>
          <p class="chunk" data-nb-ref-number="23" data-nb-words="25" data-nb-chars="129"><span class="idea" data-nb-ref-number="23" id="idea23" data-nb-words="25" data-nb-chars="129">Pamatuju se&nbsp;na&nbsp;to&nbsp;zdravé slovo, ale ne&nbsp;už&nbsp;na&nbsp;tu&nbsp;dozajista právě tak zdravou tvářičku, která se&nbsp;v&nbsp;té chvíli ke&nbsp;mně musela obrátit.</span></p>
          <p class="chunk" data-nb-ref-number="24" data-nb-words="98" data-nb-chars="565"><span class="idea" data-nb-ref-number="24" id="idea24" data-nb-words="98" data-nb-chars="565">Zato já&nbsp;jsem tenkrát nevěděl, jestli cigarety a&nbsp;jejich chuť a&nbsp;stav, do&nbsp;něhož mě&nbsp;přivádí nikotin, mám rád, nebo je&nbsp;nenávidím. Když jsem poznal, že&nbsp;je&nbsp;nenávidím, bylo to&nbsp;všechno ještě horší. A&nbsp;to jsem poznal asi ve&nbsp;dvaceti. Měl jsem tenkrát několik týdnů neobyčejně silné bolení v&nbsp;krku a&nbsp;k&nbsp;tomu horečky. Doktor řekl, že&nbsp;musím ležet a&nbsp;že se&nbsp;musím <em>naprosto</em> vystříhat kouření. Pamatuju se&nbsp;na&nbsp;to&nbsp;slovo <em>naprosto</em>! Zasáhlo mne a&nbsp;horečka je&nbsp;přibarvila&nbsp;– vznikla ve&nbsp;mně veliká prázdnota a&nbsp;nebylo nic, co&nbsp;by&nbsp;odolalo ohromnému tlaku, který okamžitě vzniká kolem každé prázdnoty.</span></p>
          <p class="chunk" data-nb-ref-number="25" data-nb-words="33" data-nb-chars="179"><span class="idea" data-nb-ref-number="25" id="idea25" data-nb-words="33" data-nb-chars="179">Když doktor odešel, zůstal otec (matka už&nbsp;byla léta mrtvá) ještě chvíli s&nbsp;doutníkem v&nbsp;ústech u&nbsp;mne a&nbsp;dělal mi&nbsp;společnost. Na&nbsp;odchodu mi&nbsp;přejel lehce rukou přes pálící čelo a&nbsp;řekl:</span></p>
          <p class="chunk" data-nb-ref-number="26" data-nb-words="3" data-nb-chars="21"><span class="idea" data-nb-ref-number="26" id="idea26" data-nb-words="3" data-nb-chars="21">„A&nbsp;nekouřit, slyšíš!“</span></p>
          <p class="chunk" data-nb-ref-number="27" data-nb-words="91" data-nb-chars="519"><span class="idea" data-nb-ref-number="27" id="idea27" data-nb-words="91" data-nb-chars="519">Zmocnil se&nbsp;mne nesmírný neklid. Říkal jsem si: „Když mi&nbsp;to&nbsp;tedy škodí, nebudu už&nbsp;nikdy kouřit, ale nejdřív si&nbsp;zakouřím naposled.“ Zapálil jsem si&nbsp;cigaretu a&nbsp;najednou jsem cítil, jak se&nbsp;osvobozuju od&nbsp;toho neklidu, třebaže mi&nbsp;možná horečka stoupla a&nbsp;při každém tahu mě&nbsp;to&nbsp;na&nbsp;mandlích pálilo, jako by&nbsp;se&nbsp;jich dotkl žhavý uhlík. Dokouřil jsem cigaretu s&nbsp;přesností, s&nbsp;níž člověk splní slib. A&nbsp;se stejně hroznými bolestmi jsem vykouřil během své nemoci ještě mnoho dalších. Otec chodil s&nbsp;doutníkem v&nbsp;ústech sem a&nbsp;tam a&nbsp;říkal:</span></p>
          <p class="chunk" data-nb-ref-number="28" data-nb-words="10" data-nb-chars="54"><span class="idea" data-nb-ref-number="28" id="idea28" data-nb-words="10" data-nb-chars="54">„Výborně! Ještě pár dnů bez kouření a&nbsp;jsi zase zdráv!“</span></p>
          <p class="chunk" data-nb-ref-number="29" data-nb-words="29" data-nb-chars="160"><span class="idea" data-nb-ref-number="29" id="idea29" data-nb-words="29" data-nb-chars="160">Ta&nbsp;věta stačila, abych si&nbsp;hned přál, aby co&nbsp;nejrychleji odešel a&nbsp;já se&nbsp;mohl vrhnout po&nbsp;své cigaretě. Dokonce jsem dělával, že&nbsp;spím, abych ho&nbsp;přiměl odejít dřív.</span></p>
          <p class="chunk" data-nb-ref-number="30" data-nb-words="89" data-nb-chars="523"><span class="idea" data-nb-ref-number="30" id="idea30" data-nb-words="89" data-nb-chars="523">Tato nemoc vyvolala moje další potíže, totiž snahu zbavit se&nbsp;kouření. Moje dny byly nakonec plné cigaret a&nbsp;předsevzetí, že&nbsp;už&nbsp;nebudu kouřit, a&nbsp;abych to&nbsp;řekl všechno najednou, čas od&nbsp;času jsou takové ještě teď. Kolový tanec posledních cigaret, který začal před dvaceti roky, pokračuje dodnes. Předsevzetí nebývá už&nbsp;tak prudké a&nbsp;k&nbsp;mé slabosti má&nbsp;dnes můj starý duch větší shovívavost. Ve&nbsp;stáří se&nbsp;lidé usmívají nad životem a&nbsp;vším, co&nbsp;je&nbsp;v&nbsp;něm. Můžu dokonce říct, že&nbsp;od&nbsp;jisté doby vykouřím plno cigaret… které nejsou poslední.</span></p>
          <p class="chunk" data-nb-ref-number="31" data-nb-words="16" data-nb-chars="106"><span class="idea" data-nb-ref-number="31" id="idea31" data-nb-words="16" data-nb-chars="106">Na&nbsp;titulním listě jednoho slovníku nacházím záznam, který jsem si&nbsp;tam zapsal krásným písmem s&nbsp;kudrlinkami:</span></p>
          <p class="chunk" data-nb-ref-number="32" data-nb-words="11" data-nb-chars="68"><span class="idea" data-nb-ref-number="32" id="idea32" data-nb-words="11" data-nb-chars="68">„Dnes 2. února 1886 přecházím z&nbsp;práv na&nbsp;chemii. Poslední cigareta!!“</span></p>
          <p class="chunk" data-nb-ref-number="33" data-nb-words="57" data-nb-chars="355"><span class="idea" data-nb-ref-number="33" id="idea33" data-nb-words="57" data-nb-chars="355">Byla to&nbsp;velmi důležitá poslední cigareta. Pamatuju se&nbsp;na&nbsp;všechny naděje, které ji&nbsp;provázely. Dostal jsem vztek na&nbsp;církevní právo, protože mi&nbsp;připadalo tak vzdálené životu, a&nbsp;utíkal jsem se&nbsp;k&nbsp;vědě, která je&nbsp;život sám, třeba redukovaný do&nbsp;křivule. Ta&nbsp;poslední cigareta znamenala právě touhu po&nbsp;činnosti (i normální) a&nbsp;po jasném, střídmém a&nbsp;solidním myšlení.</span></p>
          <p class="chunk" data-nb-ref-number="34" data-nb-words="85" data-nb-chars="502"><span class="idea" data-nb-ref-number="34" id="idea34" data-nb-words="85" data-nb-chars="502">Abych unikl řetězu všech možných kombinací uhlíku, ke&nbsp;kterým jsem neměl důvěru, vrátil jsem se&nbsp;zase k&nbsp;právům. Jak by&nbsp;ne, byl to&nbsp;omyl a&nbsp;byl taky zaznamenán poslední cigaretou, jejíž datum nacházím zapsané v&nbsp;jedné knížce. Toto datum bylo rovněž důležité, protože jsem konečně rozbil řetězy uhlíku a&nbsp;odevzdaně se&nbsp;vrátil ke&nbsp;všem těm složitostem <em>mého</em>, <em>tvého</em> <em>a&nbsp;jeho</em>. Že&nbsp;se&nbsp;na&nbsp;chemii příliš nehodím, to&nbsp;mi&nbsp;ukázala i&nbsp;moje nedostatečná manuální obratnost. Jak bych ji&nbsp;taky mohl mít, když jsem kouřil jako Turek?</span></p>
          <p class="chunk" data-nb-ref-number="35" data-nb-words="135" data-nb-chars="806"><span class="idea" data-nb-ref-number="35" id="idea35" data-nb-words="135" data-nb-chars="806">Teď, když se&nbsp;tady tak rozbírám, mě&nbsp;přepadá pochybnost, jestli jsem snad neměl cigarety tak rád proto, abych na&nbsp;ně&nbsp;mohl svalovat svou neschopnost. Kdo ví, jestli by&nbsp;se&nbsp;ze&nbsp;mne stal tak ideální a&nbsp;silný člověk, jak jsem si&nbsp;představoval, až&nbsp;bych toho kouření nechal. Možná, že&nbsp;právě tyto pochybnosti mě&nbsp;tak poutaly k&nbsp;mé neřesti, protože věřit ve&nbsp;svou latentní velikost, to&nbsp;je&nbsp;jako způsob života velice pohodlné. Předestírám tuto hypotézu, abych vysvětlil svou mladickou slabost, ale nijak zvlášť o&nbsp;tom přesvědčen nejsem. I&nbsp;teď, když už&nbsp;jsem starý a&nbsp;nikdo ode mne nic nepožaduje, se&nbsp;pohybuju dál od&nbsp;cigarety k&nbsp;předsevzetím a&nbsp;od předsevzetí k&nbsp;cigaretě. Ale co&nbsp;mají dnes ta&nbsp;předsevzetí za&nbsp;smysl? Chci snad jako ten starý hypochondr, kterého popisuje Goldoni, umřít zdravý, když jsem byl předtím celý život nemocný?</span></p>
          <p class="chunk" data-nb-ref-number="36" data-nb-words="48" data-nb-chars="280"><span class="idea" data-nb-ref-number="36" id="idea36" data-nb-words="48" data-nb-chars="280">Jednou jsem se&nbsp;ještě jako student stěhoval a&nbsp;musel jsem dát celý pokoj na&nbsp;svůj účet znovu vytapetovat, protože jsem stěny popsal daty. Nejspíš jsem se&nbsp;odtud stěhoval právě proto, že&nbsp;se&nbsp;ten pokoj stal hřbitovem mých dobrých předsevzetí a&nbsp;už jsem tam podle všeho nemohl dělat další.</span></p>
          <p class="chunk" data-nb-ref-number="37" data-nb-words="66" data-nb-chars="386"><span class="idea" data-nb-ref-number="37" id="idea37" data-nb-words="66" data-nb-chars="386">Mám za&nbsp;to, že&nbsp;cigareta, je-li poslední, chutná líp. I&nbsp;ostatní mají svou osobitou chuť, ale ne&nbsp;tak silnou. Poslední cigaretě dodává její vůni pocit vítězství nad sebou samým a&nbsp;naděje na&nbsp;blízkou budoucnost plnou síly a&nbsp;zdraví. Důležitost těch nadějí je&nbsp;v&nbsp;tom, že&nbsp;člověk, když si&nbsp;zapaluje, dokazuje svoji svobodu a&nbsp;budoucnost plná síly a&nbsp;zdraví přitom trvá dál, i&nbsp;když se&nbsp;poněkud vzdaluje.</span></p>
          <p class="chunk" data-nb-ref-number="38" data-nb-words="95" data-nb-chars="620"><span class="idea" data-nb-ref-number="38" id="idea38" data-nb-words="95" data-nb-chars="620">Data na&nbsp;zdích mého pokoje byla zaznamenána různými barvami, dokonce i&nbsp;olejovými. Předsevzetí, obnovované s&nbsp;nejprostodušnější vírou, nacházelo odpovídající výraz v&nbsp;síle barvy, která měla zastínit barvu toho předchozího. Některá data jsem měl v&nbsp;oblibě pro shodu jejich čísel. Pamatuju se&nbsp;na&nbsp;jedno z&nbsp;minulého století, které mělo zřejmě navždy zapečetit rakev, kam jsem chtěl pohřbít svou neřest: „Devátého dne devátého měsíce 1899.“ Výmluvné, že? Nové století mi&nbsp;poskytlo zase jinak harmonická data. „Prvního dne prvního měsíce 1901.“ Ještě teď se&nbsp;mi&nbsp;zdá, že&nbsp;bych dokázal začít nový život, kdyby se&nbsp;to&nbsp;datum mohlo opakovat.</span></p>
          <p class="chunk" data-nb-ref-number="39" data-nb-words="46" data-nb-chars="294"><span class="idea" data-nb-ref-number="39" id="idea39" data-nb-words="46" data-nb-chars="294">Ale kalendář je&nbsp;plný dat a&nbsp;s&nbsp;trochou fantazie se&nbsp;může k&nbsp;dobrému předsevzetí hodit každé. Vzpomínám si&nbsp;na&nbsp;jedno z&nbsp;nich, protože podle mého soudu obsahovalo svrchovaně kategorický imperativ: „Třetího dne šestého měsíce 1912 ve&nbsp;čtyřiadvacet hodin.“ Zní to, jako by&nbsp;každé číslo sázku zdvojnásobilo.</span></p>
          <p class="chunk" data-nb-ref-number="40" data-nb-words="120" data-nb-chars="730"><span class="idea" data-nb-ref-number="40" id="idea40" data-nb-words="120" data-nb-chars="730">Rok 1913 mě&nbsp;uvedl na&nbsp;chvíli do&nbsp;rozpaků. Chyběl třináctý měsíc, abych ho&nbsp;mohl sladit s&nbsp;rokem. Ale nemyslete, že&nbsp;člověk potřebuje pro datum takové shody, když chce zdůraznit svou poslední cigaretu. Plno dat, která mám zapsaná ve&nbsp;svých oblíbených knihách, bije do&nbsp;očí svým nedostatkem formy. Například třetího dne druhého měsíce 1905 v&nbsp;šest hodin! Ale když se&nbsp;člověk nad tím zamyslí, má&nbsp;to&nbsp;svůj rytmus, protože každá číslice popírá předchozí. A&nbsp;také mnoho význačných událostí, ba&nbsp;vlastně všechny, od&nbsp;smrti Pia IX. až&nbsp;po&nbsp;narození mého syna, zasluhovaly, aspoň podle mého soudu, abych je&nbsp;oslavil svým obvyklým železným předsevzetím. Nad mou pamětí pro radostné i&nbsp;smutné události v&nbsp;rodině všichni doma žasli a&nbsp;říkali si, jak jsem hodný!</span></p>
          <p class="chunk" data-nb-ref-number="41" data-nb-words="62" data-nb-chars="379"><span class="idea" data-nb-ref-number="41" id="idea41" data-nb-words="62" data-nb-chars="379">Abych nevypadal docela jako hlupák, snažil jsem se&nbsp;dát té&nbsp;nemoci poslední cigarety filozofický obsah. Člověk zaujme skvělý postoj a&nbsp;prohlásí: „Už nikdy!“ Ale kam se&nbsp;poděje postoj, když se&nbsp;slib dodrží? Postoj může člověk zaujmout, jen když musí své předsevzetí obnovit. A&nbsp;pak, pro mne čas není ta&nbsp;nepředstavitelná věc, která se&nbsp;nikdy nezastaví. Pro mne, pro mne jediného se&nbsp;vrací!</span></p>
          <p class="chunk" data-nb-ref-number="42" data-nb-words="53" data-nb-chars="302"><span class="idea" data-nb-ref-number="42" id="idea42" data-nb-words="53" data-nb-chars="302">Nemoc je&nbsp;přesvědčení a&nbsp;já se&nbsp;s&nbsp;tímto přesvědčením narodil. Na&nbsp;tu&nbsp;svou nemoc z&nbsp;dob, kdy mi&nbsp;bylo dvacet, bych se&nbsp;příliš nepamatoval, nebýt toho, že&nbsp;jsem ji&nbsp;tenkrát vylíčil jednomu doktorovi. Zvláštní, jak si&nbsp;ten člověk upamatuje to, co&nbsp;vyslovil, než to, co&nbsp;cítil, ale co&nbsp;nerozvlnilo vzduch v&nbsp;podobě slov.</span></p>
          <p class="chunk" data-nb-ref-number="43" data-nb-words="23" data-nb-chars="140"><span class="idea" data-nb-ref-number="43" id="idea43" data-nb-words="23" data-nb-chars="140">Šel jsem k&nbsp;tomu doktorovi, protože jsem slyšel, že&nbsp;léčí nervové nemoci elektřinou. Myslel jsem si, že&nbsp;mi&nbsp;elektřina dodá sílu nechat kouření.</span></p>
          <p class="chunk" data-nb-ref-number="44" data-nb-words="92" data-nb-chars="584"><span class="idea" data-nb-ref-number="44" id="idea44" data-nb-words="92" data-nb-chars="584">Doktor měl velké břicho a&nbsp;jeho astmatický dech doprovázel praskot elektrického přístroje, který spustil hned při první návštěvě. To&nbsp;mě&nbsp;zklamalo, čekal jsem, že&nbsp;si&nbsp;mě&nbsp;prostuduje a&nbsp;objeví jed, který otravuje moji krev. Ale doktor prohlásil, že&nbsp;podle jeho soudu mám zdravou konstituci, a&nbsp;protože jsem si&nbsp;stěžoval na&nbsp;špatné trávení a&nbsp;nespavost, usoudil, že&nbsp;mám nedostatek žaludečních kyselin a&nbsp;moje peristaltika (opakoval to&nbsp;slovo tolikrát, že&nbsp;je&nbsp;v&nbsp;životě nezapomenu) je&nbsp;poněkud ochablá. Předepsal mi&nbsp;taky jakousi kyselinu a&nbsp;to byla moje zkáza, protože od&nbsp;té&nbsp;doby trpím přebytkem kyselin.</span></p>
          <p class="chunk" data-nb-ref-number="45" data-nb-words="31" data-nb-chars="187"><span class="idea" data-nb-ref-number="45" id="idea45" data-nb-words="31" data-nb-chars="187">Když jsem pochopil, že&nbsp;by&nbsp;na&nbsp;nikotin v&nbsp;mé krvi sám jaktěživ nepřišel, chtěl jsem mu&nbsp;pomoct a&nbsp;vyslovil jsem podezření, nejsou-li moje potíže způsobeny tím. S&nbsp;námahou trhl mohutnými rameny:</span></p>
          <p class="chunk" data-nb-ref-number="46" data-nb-words="8" data-nb-chars="54"><span class="idea" data-nb-ref-number="46" id="idea46" data-nb-words="8" data-nb-chars="54">„Peristaltika… kyseliny… Nikotin s&nbsp;tím nemá co&nbsp;dělat!“</span></p>
          <p class="chunk" data-nb-ref-number="47" data-nb-words="58" data-nb-chars="336"><span class="idea" data-nb-ref-number="47" id="idea47" data-nb-words="58" data-nb-chars="336">Elektrizací bylo šedesát a&nbsp;byly by&nbsp;pokračovaly dodneška, kdybych nebyl usoudil, že&nbsp;jich už&nbsp;mám dost. Chodil jsem na&nbsp;ně, ne&nbsp;snad že&nbsp;bych od&nbsp;nich čekal nějaké zázraky, ale spíš poněvadž jsem doufal, že&nbsp;doktora přesvědčím, aby mi&nbsp;zakázal kouřit. Kdo ví, jak by&nbsp;se&nbsp;věci měly, kdyby mě&nbsp;byl tenkrát v&nbsp;mých předsevzetích posílil podobný zákaz.</span></p>
          <p class="chunk" data-nb-ref-number="48" data-nb-words="53" data-nb-chars="312"><span class="idea" data-nb-ref-number="48" id="idea48" data-nb-words="53" data-nb-chars="312">Popsal jsem svoji nemoc doktorovi asi takto: „Nemůžu spát, a&nbsp;i v&nbsp;řídkých případech, kdy si&nbsp;jdu lehnout brzy, nezamhouřím až&nbsp;do&nbsp;ranního zvonění oči. Proto taky tak kolísám mezi právy a&nbsp;chemií. Jedno i&nbsp;druhé vyžaduje práci, která začíná v&nbsp;přesně stanovenou hodinu, kdežto já&nbsp;nikdy nevím, v&nbsp;kolik se&nbsp;ráno probudím.“</span></p>
          <p class="chunk" data-nb-ref-number="49" data-nb-words="109" data-nb-chars="656"><span class="idea" data-nb-ref-number="49" id="idea49" data-nb-words="109" data-nb-chars="656">„Elektřina vyléčí každou nespavost,“ prohlásil Aeskulap s&nbsp;pohledem upřeným bez ustání na&nbsp;stupnici místo na&nbsp;pacienta. Došlo to&nbsp;tak daleko, že&nbsp;jsem s&nbsp;ním mluvil, jako by&nbsp;mohl rozumět psychoanalýze, jejímž nesmělým předchůdcem jsem byl. Vyprávěl jsem mu&nbsp;o&nbsp;svém trápení s&nbsp;ženami. Jedna mi&nbsp;nestačila a&nbsp;víc taky ne. Toužil jsem po&nbsp;všech! Na&nbsp;ulici se&nbsp;mě&nbsp;zmocňovalo nesmírné vzrušení; všechny ženy, které šly kolem, byly moje. Nestoudně jsem si&nbsp;je&nbsp;prohlížel, protože jsem cítil potřebu brutálnosti. V&nbsp;duchu jsem je&nbsp;svlíkal, jen střevíce jsem jim nechával, a&nbsp;pak jsem je&nbsp;bral do&nbsp;náruče a&nbsp;nepouštěl, dokud jsem si&nbsp;nebyl úplně jist, že&nbsp;je&nbsp;znám do&nbsp;posledního místečka.</span></p>
          <p class="chunk" data-nb-ref-number="50" data-nb-words="6" data-nb-chars="41"><span class="idea" data-nb-ref-number="50" id="idea50" data-nb-words="6" data-nb-chars="41">Marná upřímnost, marná řeč! Doktor funěl:</span></p>
          <p class="chunk" data-nb-ref-number="51" data-nb-words="27" data-nb-chars="155"><span class="idea" data-nb-ref-number="51" id="idea51" data-nb-words="27" data-nb-chars="155">„Doufám, že&nbsp;z&nbsp;téhle nemoci vás to&nbsp;mé&nbsp;elektrizování nevyléčí. To&nbsp;by&nbsp;tak chybělo! Kdybych se&nbsp;měl bát něčeho takového, v&nbsp;životě bych se&nbsp;už&nbsp;induktoru nedotkl!“</span></p>
          <p class="chunk" data-nb-ref-number="52" data-nb-words="43" data-nb-chars="262"><span class="idea" data-nb-ref-number="52" id="idea52" data-nb-words="43" data-nb-chars="262">A&nbsp;vyprávěl mi&nbsp;anekdotu, podle něho výtečnou: kdosi, kdo trpěl stejnou nemocí, šel k&nbsp;jednomu proslulému doktorovi a&nbsp;prosil ho, aby ho&nbsp;vyléčil. Doktorovi se&nbsp;to&nbsp;skutečně dokonale podařilo, ale pak se&nbsp;musel vystěhovat, jinak by&nbsp;ho&nbsp;byl jeho pacient připravil o&nbsp;život.</span></p>
          <p class="chunk" data-nb-ref-number="53" data-nb-words="14" data-nb-chars="87"><span class="idea" data-nb-ref-number="53" id="idea53" data-nb-words="14" data-nb-chars="87">„Moje vzrušení není zdravé,“ křičel jsem. „Způsobuje ho&nbsp;jed, který mi&nbsp;koluje v&nbsp;žilách.“</span></p>
          <p class="chunk" data-nb-ref-number="54" data-nb-words="3" data-nb-chars="25"><span class="idea" data-nb-ref-number="54" id="idea54" data-nb-words="3" data-nb-chars="25">Doktor zamumlal utrápeně:</span></p>
          <p class="chunk" data-nb-ref-number="55" data-nb-words="6" data-nb-chars="37"><span class="idea" data-nb-ref-number="55" id="idea55" data-nb-words="6" data-nb-chars="37">„Nikdo není spokojen se&nbsp;svým osudem.“</span></p>
          <p class="chunk" data-nb-ref-number="56" data-nb-words="163" data-nb-chars="957"><span class="idea" data-nb-ref-number="56" id="idea56" data-nb-words="163" data-nb-chars="957">A&nbsp;tak abych ho&nbsp;přesvědčil, pustil jsem se&nbsp;do&nbsp;toho, co&nbsp;se&nbsp;on&nbsp;vzpíral udělat, a&nbsp;začal jsem studovat svou nemoc a&nbsp;shromažďovat všechny její příznaky&nbsp;– hlavně svou těkavost. Ta&nbsp;mi&nbsp;taky brání studovat. Když jsem se&nbsp;ve&nbsp;Štýrském Hradci připravoval k&nbsp;první státnici, zapsal jsem si&nbsp;pečlivě všechny učebnice, které budu potřebovat až&nbsp;do&nbsp;poslední zkoušky. Nakonec jsem pár dní před zkouškou zjistil, že&nbsp;jsem studoval věci, které budu potřebovat až&nbsp;za&nbsp;několik let, a&nbsp;musel jsem od&nbsp;zkoušky odstoupit. Je&nbsp;ovšem pravda, že&nbsp;ani to&nbsp;ostatní jsem nijak zvlášť nestudoval, a&nbsp;to kvůli jednomu děvčeti ze&nbsp;sousedství, které mi&nbsp;ostatně věnovalo jen své poněkud nestoudné flirtování. Když byla u&nbsp;okna, nevěděl jsem, co&nbsp;čtu. Copak není hňup, kdo se&nbsp;zabývá podobnými věcmi? Pamatuju se&nbsp;na&nbsp;tu&nbsp;drobounkou bílou tvář děvčete u&nbsp;okna, na&nbsp;ten ovál obroubený rozevlátými rusými prstenci dodnes. Díval jsem se&nbsp;na&nbsp;ni&nbsp;a&nbsp;v&nbsp;představách jsem tu&nbsp;běl a&nbsp;tu rudě hrající žluť bořil do&nbsp;svého polštáře.</span></p>
          <p class="chunk" data-nb-ref-number="57" data-nb-words="2" data-nb-chars="18"><span class="idea" data-nb-ref-number="57" id="idea57" data-nb-words="2" data-nb-chars="18">Aeskulap zamumlal:</span></p>
          <p class="chunk" data-nb-ref-number="58" data-nb-words="13" data-nb-chars="76"><span class="idea" data-nb-ref-number="58" id="idea58" data-nb-words="13" data-nb-chars="76">„Na flirtování je&nbsp;vždycky něco dobrého. V&nbsp;mých letech to&nbsp;už&nbsp;dělat nebudete.“</span></p>
          <p class="chunk" data-nb-ref-number="59" data-nb-words="54" data-nb-chars="326"><span class="idea" data-nb-ref-number="59" id="idea59" data-nb-words="54" data-nb-chars="326">Dnes už&nbsp;vím s&nbsp;naprostou jistotou, že&nbsp;o&nbsp;flirtování nevěděl zhola nic. Je&nbsp;mi&nbsp;sedmapadesát a&nbsp;jsem si&nbsp;jist&nbsp;– pokud nenechám kouření nebo mě&nbsp;nevyléčí psychoanalýza&nbsp;– že&nbsp;můj poslední pohled ze&nbsp;smrtelné postele bude výrazem mé&nbsp;touhy po&nbsp;ošetřovatelce, pokud tou ošetřovatelkou nebude moje žena a&nbsp;pokud manželka dovolí, aby byla hezká.</span></p>
          <p class="chunk" data-nb-ref-number="60" data-nb-words="46" data-nb-chars="276"><span class="idea" data-nb-ref-number="60" id="idea60" data-nb-words="46" data-nb-chars="276">Byl jsem upřímný jako ve&nbsp;zpovědnici: žena se&nbsp;mi&nbsp;nelíbí v&nbsp;celku, ale… po&nbsp;kouscích. U&nbsp;všech jsem miloval pěkně obuté nožky, u&nbsp;mnohých krk, útlý nebo zase silný, a&nbsp;ňadra, drobná ňadra. A&nbsp;pokračoval jsem ve&nbsp;vyjmenovávání jednotlivých částí ženské anatomie, ale doktor mě&nbsp;přerušil:</span></p>
          <p class="chunk" data-nb-ref-number="61" data-nb-words="7" data-nb-chars="45"><span class="idea" data-nb-ref-number="61" id="idea61" data-nb-words="7" data-nb-chars="45">„To všechno přece dělá dohromady celou ženu.“</span></p>
          <p class="chunk" data-nb-ref-number="62" data-nb-words="5" data-nb-chars="27"><span class="idea" data-nb-ref-number="62" id="idea62" data-nb-words="5" data-nb-chars="27">Tu&nbsp;jsem řekl důležitou věc:</span></p>
          <p class="chunk" data-nb-ref-number="63" data-nb-words="16" data-nb-chars="86"><span class="idea" data-nb-ref-number="63" id="idea63" data-nb-words="16" data-nb-chars="86">„Zdravá láska je&nbsp;ta, která objímá jedinou ženu a&nbsp;se vším všudy včetně povahy a&nbsp;ducha.“</span></p>
          <p class="chunk" data-nb-ref-number="64" data-nb-words="45" data-nb-chars="262"><span class="idea" data-nb-ref-number="64" id="idea64" data-nb-words="45" data-nb-chars="262">Až&nbsp;do&nbsp;té&nbsp;doby jsem samozřejmě takovou lásku nepoznal, a&nbsp;když se&nbsp;to&nbsp;pak stalo, stejně mi&nbsp;nepřinesla zdraví; pro mne je&nbsp;však důležité připomenout, že&nbsp;jsem tenkrát rozpoznal nemoc v&nbsp;něčem, v&nbsp;čem odborník viděl zdraví, a&nbsp;že se&nbsp;moje diagnóza později ukázala správnou.</span></p>
          <p class="chunk" data-nb-ref-number="65" data-nb-words="35" data-nb-chars="189"><span class="idea" data-nb-ref-number="65" id="idea65" data-nb-words="35" data-nb-chars="189">V&nbsp;jednom svém příteli jsem našel člověka, který mně a&nbsp;mé nemoci rozumí líp, ačkoliv nebyl lékař. Velký užitek jsem z&nbsp;toho sice neměl, ale v&nbsp;mém životě se&nbsp;objevil nový tón, který zní dodnes.</span></p>
          <p class="chunk" data-nb-ref-number="66" data-nb-words="118" data-nb-chars="682"><span class="idea" data-nb-ref-number="66" id="idea66" data-nb-words="118" data-nb-chars="682">Můj přítel byl bohatý muž, který si&nbsp;krášlil volné chvíle studiem literatury a&nbsp;psaním. Mluvil daleko líp, než psal, a&nbsp;tak se&nbsp;svět nikdy nemohl dozvědět, co&nbsp;je&nbsp;za&nbsp;výtečného literáta. Byl statný a&nbsp;silný, a&nbsp;když jsem ho&nbsp;poznal, prodělával právě s&nbsp;velkou energií odtučňovací kúru. Za&nbsp;pár dní dosáhl velkých výsledků, tak velkých, že&nbsp;se&nbsp;k&nbsp;němu na&nbsp;ulici všichni přidávali v&nbsp;naději, že&nbsp;budou moct vedle něho, nemocného, líp vychutnat své vlastní zdraví. Záviděl jsem mu, protože dokázal udělat, co&nbsp;chtěl, a&nbsp;po tu&nbsp;dobu, co&nbsp;trvala jeho kúra, jsem k&nbsp;němu přilnul. Dovoloval mi, abych mu&nbsp;sahal na&nbsp;břicho, a&nbsp;já, protože jsem mu&nbsp;to&nbsp;ze&nbsp;závisti nepřál, jsem říkával, abych oslabil jeho předsevzetí:</span></p>
          <p class="chunk" data-nb-ref-number="67" data-nb-words="12" data-nb-chars="55"><span class="idea" data-nb-ref-number="67" id="idea67" data-nb-words="12" data-nb-chars="55">„Ale co&nbsp;uděláte se&nbsp;vší tou kůží, až&nbsp;bude kúra u&nbsp;konce?“</span></p>
          <p class="chunk" data-nb-ref-number="68" data-nb-words="10" data-nb-chars="77"><span class="idea" data-nb-ref-number="68" id="idea68" data-nb-words="10" data-nb-chars="77">S&nbsp;velikým klidem, který dodával jeho zhublému obličeji komičnosti, odpověděl:</span></p>
          <p class="chunk" data-nb-ref-number="69" data-nb-words="5" data-nb-chars="27"><span class="idea" data-nb-ref-number="69" id="idea69" data-nb-words="5" data-nb-chars="27">„Za dva dny začnou masáže.“</span></p>
          <p class="chunk" data-nb-ref-number="70" data-nb-words="123" data-nb-chars="714"><span class="idea" data-nb-ref-number="70" id="idea70" data-nb-words="123" data-nb-chars="714">Jeho kúra byla předem určena do&nbsp;posledních podrobností a&nbsp;bylo jisté, že&nbsp;každé to&nbsp;datum přesně dodrží. To&nbsp;ve&nbsp;mně vzbudilo velkou důvěru vůči němu, a&nbsp;tak jsem mu&nbsp;vylíčil svoji nemoc. Na&nbsp;toto léčení se&nbsp;taky pamatuju. Vysvětlil jsem mu, že&nbsp;mi&nbsp;připadá snazší nejíst třikrát za&nbsp;den než nekouřit ty&nbsp;nesčetné cigarety, u&nbsp;kterých bych se&nbsp;musel právě tak namáhavě rozhodovat co&nbsp;chvíli. S&nbsp;takovým problémem v&nbsp;hlavě nemá člověk kdy dělat ještě něco jiného, protože jedině Julius Caesar dokázal dělat víc věcí najednou. Pravda, dokud je&nbsp;živ můj prokurista Olivi, nikdo na&nbsp;mně nežádá, abych pracoval, ale jak to&nbsp;vypadá, když člověk jako já&nbsp;nedovede na&nbsp;tom světě nic než snít nebo vrzat na&nbsp;housle, pro které nemám nejmenší vlohy?</span></p>
          <p class="chunk" data-nb-ref-number="71" data-nb-words="148" data-nb-chars="852"><span class="idea" data-nb-ref-number="71" id="idea71" data-nb-words="148" data-nb-chars="852">Zhublý tlouštík mi&nbsp;neodpověděl hned. Byl to&nbsp;metodický člověk a&nbsp;nejdřív o&nbsp;tom dlouho přemýšlel. Potom mi&nbsp;doktorským tónem, na&nbsp;který měl vzhledem ke&nbsp;své velké převaze v&nbsp;této věci právo, vysvětlil, že&nbsp;moje pravá nemoc jsou předsevzetí, a&nbsp;ne cigarety. Měl jsem svého zlozvyku nechat bez jakéhokoli předsevzetí. Podle něho se&nbsp;ve&nbsp;mně během let vytvořily dvě osoby, jedna, která poroučela, a&nbsp;druhá, která byla otrokem a&nbsp;která se&nbsp;z&nbsp;lásky k&nbsp;svobodě bouřila proti vůli svého pána, jakmile jen dozor polevil. Z&nbsp;toho důvodu mu&nbsp;bylo třeba dát naprostou svobodu a&nbsp;zároveň se&nbsp;podívat svému zlozvyku tváří v&nbsp;tvář, jako by&nbsp;byl nový a&nbsp;jako bych si&nbsp;ho&nbsp;dosud nevšiml. Bylo třeba ne&nbsp;proti němu bojovat, ale přehlížet ho&nbsp;a&nbsp;tak nějak se&nbsp;mu&nbsp;zapomínat oddávat, a&nbsp;to tím, že&nbsp;se&nbsp;k&nbsp;němu otočím nevšímavě zády jako k&nbsp;člověku, jehož společnost mi&nbsp;připadá nedůstojná. Jednoduché, že?</span></p>
          <p class="chunk" data-nb-ref-number="72" data-nb-words="72" data-nb-chars="439"><span class="idea" data-nb-ref-number="72" id="idea72" data-nb-words="72" data-nb-chars="439">Připadalo mi&nbsp;to&nbsp;opravdu jednoduché. A&nbsp;skutečně taky jakmile jsem se&nbsp;v&nbsp;duchu dokázal s&nbsp;velikým úsilím zbavit jakéhokoli předsevzetí, dokázal jsem několik hodin nekouřit, ale sotva se&nbsp;ústa pročistila, rozhostila se&nbsp;mi&nbsp;v&nbsp;nich nevinná lahodnost, jakou asi cítí novorozeně, dostal jsem chuť na&nbsp;cigaretu, a&nbsp;když jsem ji&nbsp;pak vykouřil, začal jsem si&nbsp;kvůli tomu dělat výčitky a&nbsp;přes ně&nbsp;jsem znovu dospěl k&nbsp;předsevzetí, kterého jsem se&nbsp;chtěl zbavit.</span></p>
          <p class="chunk" data-nb-ref-number="73" data-nb-words="26" data-nb-chars="147"><span class="idea" data-nb-ref-number="73" id="idea73" data-nb-words="26" data-nb-chars="147">A&nbsp;tak jsem se&nbsp;dostal oklikou zase tam, kde jsem byl předtím. Jednoho dne mě&nbsp;ten lotr Olivi přivedl na&nbsp;nápad, abych své předsevzetí podepřel sázkou.</span></p>
          <p class="chunk" data-nb-ref-number="74" data-nb-words="53" data-nb-chars="309"><span class="idea" data-nb-ref-number="74" id="idea74" data-nb-words="53" data-nb-chars="309">Olivi, mám takový pocit, vypadal vždycky tak, jak ho&nbsp;vídám dnes. Vždycky jsem ho&nbsp;vídal takového, trochu ohnutého, ale pevného, a&nbsp;vždycky mi&nbsp;připadal starý, stejně starý jako dnes, kdy je&nbsp;mu&nbsp;osmdesát. Pracoval a&nbsp;pracuje pro mne, ale rád ho&nbsp;nemám, protože si&nbsp;myslím, že&nbsp;mi&nbsp;zabránil dělat práci, kterou dělá sám.</span></p>
          <p class="chunk" data-nb-ref-number="75" data-nb-words="45" data-nb-chars="270"><span class="idea" data-nb-ref-number="75" id="idea75" data-nb-words="45" data-nb-chars="270">Vsaďme se! Kdo začne první kouřit, zaplatí sázku a&nbsp;pak si&nbsp;budou moct oba dělat, co&nbsp;budou chtít. Takhle se&nbsp;ten můj prokurista, kterého mi&nbsp;vnutili jako správce, abych nerozházel dědictví po&nbsp;otci, pokoušel zmenšit mé&nbsp;dědictví po&nbsp;matce, které jsem si&nbsp;svobodně spravoval sám!</span></p>
          <p class="chunk" data-nb-ref-number="76" data-nb-words="110" data-nb-chars="606"><span class="idea" data-nb-ref-number="76" id="idea76" data-nb-words="110" data-nb-chars="606">Sázka měla katastrofální výsledek. Nebyl jsem už&nbsp;střídavě pánem a&nbsp;otrokem, ale jen a&nbsp;jen otrokem, a&nbsp;to ještě Oliviho, kterého jsem neměl rád! Začal jsem kouřit okamžitě. Potom mi&nbsp;napadlo, abych ho&nbsp;podvedl a&nbsp;kouřil dál potají. Ale k&nbsp;čemu byla pak celá ta&nbsp;sázka? Dal jsem se&nbsp;tedy do&nbsp;hledání data, které by&nbsp;bylo nějak v&nbsp;souladu s&nbsp;datem té&nbsp;sázky, abych si&nbsp;zapálil poslední cigaretu, protože pak bych si&nbsp;mohl představovat, že&nbsp;o&nbsp;něm do&nbsp;jisté míry ví&nbsp;i&nbsp;sám Olivi. Ale vzpoura pokračovala a&nbsp;nakonec jsem z&nbsp;toho neustálého kouření měl obtíže. Abych se&nbsp;toho břemene zbavil, šel jsem za&nbsp;Olivim a&nbsp;všechno jsem mu&nbsp;řekl.</span></p>
          <p class="chunk" data-nb-ref-number="77" data-nb-words="37" data-nb-chars="211"><span class="idea" data-nb-ref-number="77" id="idea77" data-nb-words="37" data-nb-chars="211">Stařík shrábl s&nbsp;úsměvem peníze a&nbsp;hned nato vytáhl z&nbsp;kapsy silný doutník, zapálil si&nbsp;a&nbsp;s&nbsp;velikou rozkoší začal kouřit. Ani na&nbsp;okamžik jsem nezapochyboval, že&nbsp;by&nbsp;byl sázku porušil. Zřejmě jsou ostatní jiní než já.</span></p>
          <p class="chunk" data-nb-ref-number="78" data-nb-words="99" data-nb-chars="561"><span class="idea" data-nb-ref-number="78" id="idea78" data-nb-words="99" data-nb-chars="561">Když bylo mému synovi něco přes tři roky, přišla má&nbsp;žena na&nbsp;dobrý nápad. Poradila mi, abych šel na&nbsp;nějaký čas do&nbsp;sanatoria a&nbsp;zbavil se&nbsp;svého zlozvyku tam. Okamžitě jsem souhlasil, předně proto, že&nbsp;jsem chtěl, aby mě&nbsp;můj syn, až&nbsp;dosáhne věku, kdy mě&nbsp;bude moct posuzovat, shledal vyrovnaného a&nbsp;klidného, ale taky z&nbsp;naléhavějších důvodů, poněvadž Olivi byl nemocný a&nbsp;hrozilo, že&nbsp;ode mne odejde, takže by&nbsp;se&nbsp;mohlo stát, že&nbsp;bych byl nucen převzít dřív či&nbsp;později jeho místo, a&nbsp;se vším tím nikotinem v&nbsp;těle jsem se&nbsp;nepokládal právě za&nbsp;schopného zvlášť velké aktivity.</span></p>
          <p class="chunk" data-nb-ref-number="79" data-nb-words="58" data-nb-chars="342"><span class="idea" data-nb-ref-number="79" id="idea79" data-nb-words="58" data-nb-chars="342">Nejdřív jsme mysleli, že&nbsp;pojedeme do&nbsp;Švýcarska, klasické země sanatorií, ale pak jsme se&nbsp;dozvěděli, že&nbsp;si&nbsp;jistý doktor Muli otevřel takový ústav přímo v&nbsp;Terstu. Pověřil jsem ženu, aby za&nbsp;ním zašla, a&nbsp;doktor Muli jí&nbsp;nabídl, že&nbsp;mi&nbsp;dá&nbsp;k&nbsp;dispozici menší uzavřené apartmá, kde budu pod dohledem ošetřovatelky, která bude mít k&nbsp;ruce další personál.</span></p>
          <p class="chunk" data-nb-ref-number="80" data-nb-words="91" data-nb-chars="500"><span class="idea" data-nb-ref-number="80" id="idea80" data-nb-words="91" data-nb-chars="500">Když o&nbsp;tom se&nbsp;mnou žena mluvila, bez ustání se&nbsp;buď usmívala, nebo hlasitě smála. Bavila ji&nbsp;představa, že&nbsp;mě&nbsp;dá&nbsp;zavřít do&nbsp;ústavu, a&nbsp;já jsem se&nbsp;tomu srdečně smál s&nbsp;ní. Bylo to&nbsp;poprvé, co&nbsp;se&nbsp;připojila ke&nbsp;mně v&nbsp;mých pokusech o&nbsp;vyléčení. Do&nbsp;té&nbsp;doby nebrala mou nemoc nikdy vážně a&nbsp;říkala, že&nbsp;kouření není nic než trochu zvláštní, ale ne&nbsp;příliš protivný způsob života. Mám dojem, že&nbsp;byla příjemně překvapena, že&nbsp;mě&nbsp;po&nbsp;svatbě nikdy neslyšela litovat svobody, protože já&nbsp;musel pořád litovat plno jiných věcí.</span></p>
          <p class="chunk" data-nb-ref-number="81" data-nb-words="92" data-nb-chars="502"><span class="idea" data-nb-ref-number="81" id="idea81" data-nb-words="92" data-nb-chars="502">Šli jsme do&nbsp;sanatoria ten den, kdy mi&nbsp;Olivi oznámil, že&nbsp;u&nbsp;mne nezůstane v&nbsp;žádném případě déle než měsíc. Složili jsme doma do&nbsp;kufru trochu prádla a&nbsp;hned večer jsme šli k&nbsp;doktoru Mulimu. Přivítal nás osobně ve&nbsp;dveřích. Doktor Muli byl tenkrát krásný mladý muž. Bylo to&nbsp;uprostřed léta a&nbsp;on, malý, nervní, s&nbsp;tvářičkou opálenou sluncem, takže mu&nbsp;v&nbsp;ní ty&nbsp;jeho živé černé oči svítily ještě víc, byl v&nbsp;tom svém obleku, bílém od&nbsp;límečku až&nbsp;po&nbsp;střevíce, vzorem elegance. Vzbudil můj obdiv, ale zřejmě i&nbsp;já jeho.</span></p>
          <p class="chunk" data-nb-ref-number="82" data-nb-words="14" data-nb-chars="79"><span class="idea" data-nb-ref-number="82" id="idea82" data-nb-words="14" data-nb-chars="79">Protože jsem pochopil, co&nbsp;ho&nbsp;u&nbsp;něho vyvolalo, řekl jsem mu&nbsp;poněkud v&nbsp;rozpacích:</span></p>
          <p class="chunk" data-nb-ref-number="83" data-nb-words="15" data-nb-chars="83"><span class="idea" data-nb-ref-number="83" id="idea83" data-nb-words="15" data-nb-chars="83">„Vy nevěříte, že&nbsp;je&nbsp;ta&nbsp;moje kúra potřebná ani že&nbsp;ji&nbsp;chci vážně pod­stoupit, viďte!“</span></p>
          <p class="chunk" data-nb-ref-number="84" data-nb-words="9" data-nb-chars="57"><span class="idea" data-nb-ref-number="84" id="idea84" data-nb-words="9" data-nb-chars="57">Doktor odpověděl s&nbsp;lehkým úsměvem, který mě&nbsp;přesto ranil:</span></p>
          <p class="chunk" data-nb-ref-number="85" data-nb-words="37" data-nb-chars="242"><span class="idea" data-nb-ref-number="85" id="idea85" data-nb-words="37" data-nb-chars="242">„Proč? Možná že&nbsp;vám to&nbsp;kouření doopravdy škodí víc, než my&nbsp;doktoři připouštíme. Jenom nechápu, proč jste se&nbsp;rozhodl přestat s&nbsp;kouřením najednou a&nbsp;nechcete spíš zmenšovat počet cigaret, které vykouříte. Člověk může kouřit, ale nesmí přehánět.“</span></p>
          <p class="chunk" data-nb-ref-number="86" data-nb-words="33" data-nb-chars="195"><span class="idea" data-nb-ref-number="86" id="idea86" data-nb-words="33" data-nb-chars="195">Abych pravdu řekl, protože jsem pořád chtěl nechat kouření úplně, na&nbsp;možnost, že&nbsp;bych mohl kouřit míň, jsem nikdy ani nepomyslel. Ale v&nbsp;této chvíli mohla už&nbsp;ta&nbsp;rada mé&nbsp;předsevzetí jedině oslabit.</span></p>
          <p class="chunk" data-nb-ref-number="87" data-nb-words="3" data-nb-chars="19"><span class="idea" data-nb-ref-number="87" id="idea87" data-nb-words="3" data-nb-chars="19">Řekl jsem rozhodně:</span></p>
          <p class="chunk" data-nb-ref-number="88" data-nb-words="11" data-nb-chars="55"><span class="idea" data-nb-ref-number="88" id="idea88" data-nb-words="11" data-nb-chars="55">„Už jsem se&nbsp;rozhodl, a&nbsp;proto mě&nbsp;nechte tu&nbsp;kúru zkusit.“</span></p>
          <p class="chunk" data-nb-ref-number="89" data-nb-words="40" data-nb-chars="260"><span class="idea" data-nb-ref-number="89" id="idea89" data-nb-words="40" data-nb-chars="260">„Zkusit?“ a&nbsp;doktor se&nbsp;nadřazeně zasmál. „Jakmile jste se&nbsp;k&nbsp;té kúře odhodlal, musí mít úspěch. Pokud nepoužijete proti chuděrce Giovanně násilí, nedostanete se&nbsp;odtud. Formality s&nbsp;vaším propuštěním by&nbsp;trvaly tak dlouho, že&nbsp;byste zatím na&nbsp;svůj zlozvyk zapomenul.“</span></p>
          <p class="chunk" data-nb-ref-number="90" data-nb-words="23" data-nb-chars="127"><span class="idea" data-nb-ref-number="90" id="idea90" data-nb-words="23" data-nb-chars="127">Ocitli jsme se&nbsp;v&nbsp;apartmá, které mi&nbsp;bylo určeno; museli jsme nejdřív vystoupit do&nbsp;druhého patra a&nbsp;pak se&nbsp;zase vrátit do&nbsp;přízemí.</span></p>
          <p class="chunk" data-nb-ref-number="91" data-nb-words="57" data-nb-chars="331"><span class="idea" data-nb-ref-number="91" id="idea91" data-nb-words="57" data-nb-chars="331">„Vidíte? Tyhle zavřené dveře vás oddělují od&nbsp;ostatního přízemí, kde je&nbsp;východ. Nemá od&nbsp;nich klíče ani Giovanna. Chce-li ven, musí sama taky až&nbsp;do&nbsp;druhého patra a&nbsp;od těch dveří na&nbsp;schody, kudy jsme přišli, má&nbsp;klíče jen ona… Ostatně v&nbsp;druhém patře je&nbsp;vždycky dozor. Na&nbsp;sanatorium pro nemluvňata a&nbsp;šestinedělky to&nbsp;není špatné, viďte?“</span></p>
          <p class="chunk" data-nb-ref-number="92" data-nb-words="13" data-nb-chars="70"><span class="idea" data-nb-ref-number="92" id="idea92" data-nb-words="13" data-nb-chars="70">A&nbsp;dal se&nbsp;do&nbsp;smíchu, možná při představě, že&nbsp;mě&nbsp;zavřel mezi nemluvňata.</span></p>
          <p class="chunk" data-nb-ref-number="93" data-nb-words="37" data-nb-chars="225"><span class="idea" data-nb-ref-number="93" id="idea93" data-nb-words="37" data-nb-chars="225">Zavolal Giovannu a&nbsp;představil mi&nbsp;ji. Byla to&nbsp;drobounká osůbka, jejíž věk se&nbsp;dal stěží odhadnout a&nbsp;mohl se&nbsp;pohybovat mezi čtyřiceti až&nbsp;šedesáti roky. Měla malá očka, jasně zářící zpod silně prošedivělých vlasů. Doktor jí&nbsp;řekl:</span></p>
          <p class="chunk" data-nb-ref-number="94" data-nb-words="12" data-nb-chars="62"><span class="idea" data-nb-ref-number="94" id="idea94" data-nb-words="12" data-nb-chars="62">„Tak tady je&nbsp;ten pán, co&nbsp;s&nbsp;ním budete boxovat, bude-li třeba.“</span></p>
          <p class="chunk" data-nb-ref-number="95" data-nb-words="12" data-nb-chars="74"><span class="idea" data-nb-ref-number="95" id="idea95" data-nb-words="12" data-nb-chars="74">Pátravě se&nbsp;na&nbsp;mne podívala, celá zrudla a&nbsp;začala pronikavým hlasem křičet:</span></p>
          <p class="chunk" data-nb-ref-number="96" data-nb-words="36" data-nb-chars="227"><span class="idea" data-nb-ref-number="96" id="idea96" data-nb-words="36" data-nb-chars="227">„Udělám, co&nbsp;je&nbsp;moje povinnost, ale zápasit s&nbsp;vámi samozřejmě nemůžu. Budete-li mě&nbsp;ohrožovat, zavolám ošetřovatele, to&nbsp;je&nbsp;silný chlap, a&nbsp;jestli rychle nepřijde, pustím vás, kam budete chtít, nebudu přece dávat v&nbsp;sázku svůj krk.“</span></p>
          <p class="chunk" data-nb-ref-number="97" data-nb-words="35" data-nb-chars="186"><span class="idea" data-nb-ref-number="97" id="idea97" data-nb-words="35" data-nb-chars="186">Dozvěděl jsem se&nbsp;potom, že&nbsp;jí&nbsp;doktor za&nbsp;tu&nbsp;práci se&nbsp;mnou slíbil značnou odměnu, a&nbsp;to její hrůzu jen zvětšilo. Její slova mě&nbsp;tenkrát rozzlobila, Dostal jsem se&nbsp;o&nbsp;své vůli do&nbsp;pěkné bryndy!</span></p>
          <p class="chunk" data-nb-ref-number="98" data-nb-words="39" data-nb-chars="210"><span class="idea" data-nb-ref-number="98" id="idea98" data-nb-words="39" data-nb-chars="210">„Čert vem váš krk!“ vykřikl jsem. „Kdo by&nbsp;vám na&nbsp;něj sahal!“ Obrátil jsem se&nbsp;k&nbsp;doktorovi: „Rád bych, kdybyste tu&nbsp;paní upozornil, aby mě&nbsp;neobtěžovala! Vzal jsem si&nbsp;s&nbsp;sebou pár knih a&nbsp;rád bych, kdybych měl klid.“</span></p>
          <p class="chunk" data-nb-ref-number="99" data-nb-words="14" data-nb-chars="91"><span class="idea" data-nb-ref-number="99" id="idea99" data-nb-words="14" data-nb-chars="91">Doktor zasáhl a&nbsp;několika slovy Giovannu napomenul. Aby se&nbsp;omluvila, zaútočila na&nbsp;mne znovu:</span></p>
          <p class="chunk" data-nb-ref-number="100" data-nb-words="9" data-nb-chars="44"><span class="idea" data-nb-ref-number="100" id="idea100" data-nb-words="9" data-nb-chars="44">„Mám děti, dvě malé děti, a&nbsp;musím je&nbsp;živit.“</span></p>
          <p class="chunk" data-nb-ref-number="101" data-nb-words="14" data-nb-chars="95"><span class="idea" data-nb-ref-number="101" id="idea101" data-nb-words="14" data-nb-chars="95">„Nestojíte mi&nbsp;za&nbsp;to, abych vás zabíjel,“ odpověděl jsem tónem, který chuděru určitě neuklidnil.</span></p>
          <p class="chunk" data-nb-ref-number="102" data-nb-words="27" data-nb-chars="133"><span class="idea" data-nb-ref-number="102" id="idea102" data-nb-words="27" data-nb-chars="133">Doktor ji&nbsp;poslal pryč, měla mu&nbsp;jít pro něco do&nbsp;horního patra, a&nbsp;aby mě&nbsp;upokojil, navrhl mi, že&nbsp;mi&nbsp;dá&nbsp;místo ní&nbsp;někoho jiného, a&nbsp;dodal:</span></p>
          <p class="chunk" data-nb-ref-number="103" data-nb-words="20" data-nb-chars="104"><span class="idea" data-nb-ref-number="103" id="idea103" data-nb-words="20" data-nb-chars="104">„Není to&nbsp;zlá ženská, a&nbsp;když jí&nbsp;připomenu, aby se&nbsp;trochu mírnila, nebudete už&nbsp;mít proč si&nbsp;na&nbsp;ni&nbsp;naříkat.“</span></p>
          <p class="chunk" data-nb-ref-number="104" data-nb-words="57" data-nb-chars="320"><span class="idea" data-nb-ref-number="104" id="idea104" data-nb-words="57" data-nb-chars="320">Abych dal najevo, že&nbsp;mi&nbsp;na&nbsp;tom, kdo na&nbsp;mne má&nbsp;dohlížet, vůbec nezáleží, prohlásil jsem, že&nbsp;jsem ochoten ji&nbsp;snášet. Pocítil jsem potřebu se&nbsp;uklidnit, vytáhl jsem z&nbsp;kapsy předposlední cigaretu a&nbsp;chtivě jsem si&nbsp;ji&nbsp;zapálil. Doktorovi jsem vysvětlil, že&nbsp;jsem si&nbsp;s&nbsp;sebou vzal jen dvě a&nbsp;že chci nechat kouření přesně o&nbsp;půlnoci.</span></p>
          <p class="chunk" data-nb-ref-number="105" data-nb-words="12" data-nb-chars="66"><span class="idea" data-nb-ref-number="105" id="idea105" data-nb-words="12" data-nb-chars="66">Žena se&nbsp;se&nbsp;mnou rozloučila zároveň s&nbsp;doktorem. S&nbsp;úsměvem mi&nbsp;řekla:</span></p>
          <p class="chunk" data-nb-ref-number="106" data-nb-words="8" data-nb-chars="45"><span class="idea" data-nb-ref-number="106" id="idea106" data-nb-words="8" data-nb-chars="45">„Když už&nbsp;ses tedy takhle rozhodl, buď silný!“</span></p>
          <p class="chunk" data-nb-ref-number="107" data-nb-words="224" data-nb-chars="1254"><span class="idea" data-nb-ref-number="107" id="idea107" data-nb-words="224" data-nb-chars="1254">Její úsměv, který jsem měl tak rád, mi&nbsp;připadl jako posměch, a&nbsp;právě to&nbsp;byl okamžik, kdy v&nbsp;mé duši zapustil kořeny nový cit, který měl způsobit, že&nbsp;ten pokus započatý s&nbsp;takovou vážností musel hned zas bídně ztroskotat. Cítil jsem hned, že&nbsp;mi&nbsp;je&nbsp;zle, ale co&nbsp;mě&nbsp;to&nbsp;tak trápí, to&nbsp;jsem pochopil, až&nbsp;když jsem zůstal sám. Byla to&nbsp;šílená, trpká žárlivost na&nbsp;toho mladého doktora. Byl tak krásný, byl tak svobodný! Říkalo se&nbsp;mu&nbsp;Venuše Medicejská. Proč by&nbsp;ho&nbsp;má&nbsp;žena nemohla milovat? Když odcházeli, šel za&nbsp;ní&nbsp;a&nbsp;díval se&nbsp;jí&nbsp;na&nbsp;nohy v&nbsp;elegantních střevících. Bylo to&nbsp;poprvé od&nbsp;svatby, co&nbsp;jsem pocítil žárlivost. Bylo mi&nbsp;hrozně smutno. Souviselo to&nbsp;nepochybně s&nbsp;tím odporným faktem, že&nbsp;jsem vězněm. Začal jsem s&nbsp;tím bojovat! Ten ženin úsměv, to&nbsp;byl přece její obvyklý úsměv, žádný výsměch, že&nbsp;mě&nbsp;dostala z&nbsp;domu. Je&nbsp;pravda, že&nbsp;mě&nbsp;dala sem zavřít, i&nbsp;když nepřikládá mému zlozvyku žádný význam, ale právě tak je&nbsp;pravda, že&nbsp;to&nbsp;udělala, aby mi&nbsp;vyhověla. A&nbsp;potom, copak jsem zapomněl, že&nbsp;zamilovat se&nbsp;do&nbsp;mé&nbsp;ženy není tak snadné? Když se&nbsp;jí&nbsp;doktor díval na&nbsp;nohy, udělal to&nbsp;určitě jen proto, aby viděl, jaké střevíce má&nbsp;koupit své milence. Přesto jsem si&nbsp;zapálil poslední cigaretu, ač&nbsp;nebyla půlnoc, ale jedenáct, tedy doba, která se&nbsp;pro poslední cigaretu naprosto nehodí.</span></p>
          <p class="chunk" data-nb-ref-number="108" data-nb-words="54" data-nb-chars="331"><span class="idea" data-nb-ref-number="108" id="idea108" data-nb-words="54" data-nb-chars="331">Otevřel jsem knihu. Četl jsem, aniž jsem věděl co, a&nbsp;měl jsem hotové vidění. Stránka, na&nbsp;kterou jsem zíral, se&nbsp;přikryla fotografií doktora Muliho v&nbsp;celé jeho kráse a&nbsp;eleganci. Neubránil jsem se! Zavolal jsem Giovannu. Snad se&nbsp;uklidním rozhovorem. Přišla a&nbsp;okamžitě se&nbsp;na&nbsp;mne podezíravě podívala. Pronikavým hlasem se&nbsp;dala do&nbsp;křiku:</span></p>
          <p class="chunk" data-nb-ref-number="109" data-nb-words="10" data-nb-chars="69"><span class="idea" data-nb-ref-number="109" id="idea109" data-nb-words="10" data-nb-chars="69">„Nemyslete, že&nbsp;mě&nbsp;přimějete, abych se&nbsp;odchýlila od&nbsp;svých povinností.“</span></p>
          <p class="chunk" data-nb-ref-number="110" data-nb-words="89" data-nb-chars="528"><span class="idea" data-nb-ref-number="110" id="idea110" data-nb-words="89" data-nb-chars="528">Zalhal jsem, abych ji&nbsp;upokojil, a&nbsp;prohlásil jsem, že&nbsp;mi&nbsp;to&nbsp;ani nenapadá, ale že&nbsp;se&nbsp;mi&nbsp;už&nbsp;nechce číst, a&nbsp;tak bych si&nbsp;raději chvilku poklábosil s&nbsp;ní. A&nbsp;nabídl jsem jí&nbsp;židli naproti sobě. Ve&nbsp;skutečnosti mi&nbsp;byla protivná tím svým stařeckým vzhledem a&nbsp;těma svýma mladýma očima, pohyblivýma jako oči všech slabých zvířat. Litoval jsem sám sebe, že&nbsp;musím snášet podobnou společnost! Po&nbsp;pravdě řečeno si&nbsp;ovšem nedovedu vybírat přiměřenější společnost ani na&nbsp;svobodě, protože obyčejně si&nbsp;spíš lidé vybírají mé, jako to&nbsp;udělala moje žena.</span></p>
          <p class="chunk" data-nb-ref-number="111" data-nb-words="42" data-nb-chars="233"><span class="idea" data-nb-ref-number="111" id="idea111" data-nb-words="42" data-nb-chars="233">Poprosil jsem Giovannu, aby mi&nbsp;vypravovala něco zábavného, a&nbsp;protože prohlásila, že&nbsp;neví nic, co&nbsp;by&nbsp;mě&nbsp;mohlo zajímat, požádal jsem ji, aby mi&nbsp;řekla něco o&nbsp;své rodině, a&nbsp;dodal jsem, že&nbsp;přece aspoň jednu rodinu má&nbsp;na&nbsp;světě skoro každý.</span></p>
          <p class="chunk" data-nb-ref-number="112" data-nb-words="16" data-nb-chars="92"><span class="idea" data-nb-ref-number="112" id="idea112" data-nb-words="16" data-nb-chars="92">Giovanna poslechla a&nbsp;začala mi&nbsp;vypravovat o&nbsp;tom, jak musela dát své dvě dcery do&nbsp;sirotčince.</span></p>
          <p class="chunk" data-nb-ref-number="113" data-nb-words="76" data-nb-chars="450"><span class="idea" data-nb-ref-number="113" id="idea113" data-nb-words="76" data-nb-chars="450">Poslouchal jsem její povídání zpočátku docela s&nbsp;potěšením, protože to, jak se&nbsp;zbavila svých dvou outěžků, mě&nbsp;rozesmálo. Ale dlouho jsem ji&nbsp;poslouchat nedokázal, Giovanna měla příliš velký sklon k&nbsp;polemice a&nbsp;chtěla mi&nbsp;hned dokazovat, že&nbsp;nic jiného dělat nemohla, když se&nbsp;vezme v&nbsp;úvahu, jaký má&nbsp;mizerný plat, a&nbsp;že doktor neměl pravdu, když jí&nbsp;před několika dny řekl, že&nbsp;jí&nbsp;dvě koruny denně stačí, protože o&nbsp;celou rodinu se&nbsp;jí&nbsp;stará sirotčinec. Křičela:</span></p>
          <p class="chunk" data-nb-ref-number="114" data-nb-words="15" data-nb-chars="86"><span class="idea" data-nb-ref-number="114" id="idea114" data-nb-words="15" data-nb-chars="86">„A&nbsp;co to&nbsp;ostatní? Jídlo a&nbsp;šatstvo dostávají, ale to&nbsp;přece není všechno, co&nbsp;potřebují!“</span></p>
          <p class="chunk" data-nb-ref-number="115" data-nb-words="50" data-nb-chars="280"><span class="idea" data-nb-ref-number="115" id="idea115" data-nb-words="50" data-nb-chars="280">A&nbsp;začala vyjmenovávat, co&nbsp;věcí musela dcerám opatřit; ani si&nbsp;to&nbsp;už&nbsp;všechno nepamatuju, protože jsem se&nbsp;v&nbsp;duchu začal schválně zabývat něčím jiným, aby mě&nbsp;ten její pronikavý hlas tak neřezal v&nbsp;uších. Ale ani tak jsem tomu nezabránil, a&nbsp;proto jsem si&nbsp;myslel, že&nbsp;mám právo na&nbsp;odměnu:</span></p>
          <p class="chunk" data-nb-ref-number="116" data-nb-words="21" data-nb-chars="121"><span class="idea" data-nb-ref-number="116" id="idea116" data-nb-words="21" data-nb-chars="121">„Nemohl bych dostat cigaretu, jednu jedinou? Zaplatil bych za&nbsp;ni&nbsp;deset korun, ale až&nbsp;zítra, teď nemám u&nbsp;sebe ani vindru!“</span></p>
          <p class="chunk" data-nb-ref-number="117" data-nb-words="20" data-nb-chars="121"><span class="idea" data-nb-ref-number="117" id="idea117" data-nb-words="20" data-nb-chars="121">Můj návrh Giovannu hrozně poděsil. Dala se&nbsp;do&nbsp;křiku, chtěla okamžitě zavolat ošetřovatele a&nbsp;zvedla se&nbsp;ze&nbsp;židle, že&nbsp;půjde.</span></p>
          <p class="chunk" data-nb-ref-number="118" data-nb-words="24" data-nb-chars="129"><span class="idea" data-nb-ref-number="118" id="idea118" data-nb-words="24" data-nb-chars="129">Abych ji&nbsp;umlčel, vzal jsem svůj návrh okamžitě zase zpátky a&nbsp;jenom tak, spíš abych něco řekl a&nbsp;dodal si&nbsp;vážnosti, jsem se&nbsp;zeptal:</span></p>
          <p class="chunk" data-nb-ref-number="119" data-nb-words="9" data-nb-chars="43"><span class="idea" data-nb-ref-number="119" id="idea119" data-nb-words="9" data-nb-chars="43">„A&nbsp;máte v&nbsp;tomhle vězení aspoň něco k&nbsp;pití?“</span></p>
          <p class="chunk" data-nb-ref-number="120" data-nb-words="13" data-nb-chars="90"><span class="idea" data-nb-ref-number="120" id="idea120" data-nb-words="13" data-nb-chars="90">Tentokrát odpověděla Giovanna ochotně a&nbsp;k&nbsp;mému údivu bez křiku prostým konverzačním tónem:</span></p>
          <p class="chunk" data-nb-ref-number="121" data-nb-words="22" data-nb-chars="120"><span class="idea" data-nb-ref-number="121" id="idea121" data-nb-words="22" data-nb-chars="120">„Jak by&nbsp;ne! Než doktor odešel, dal mi&nbsp;pro vás tadyhletu láhev koňaku Je&nbsp;ještě zavřená. Vidíte, nikdo se&nbsp;jí&nbsp;ani nedotkl.“</span></p>
          <p class="chunk" data-nb-ref-number="122" data-nb-words="25" data-nb-chars="128"><span class="idea" data-nb-ref-number="122" id="idea122" data-nb-words="25" data-nb-chars="128">Ocitl jsem se&nbsp;v&nbsp;takové situaci, že&nbsp;jsem z&nbsp;ní neviděl žádnou jinou cestu než se&nbsp;zpít. Kam až&nbsp;mě&nbsp;dovedla důvěra vůči vlastní ženě!</span></p>
          <p class="chunk" data-nb-ref-number="123" data-nb-words="50" data-nb-chars="299"><span class="idea" data-nb-ref-number="123" id="idea123" data-nb-words="50" data-nb-chars="299">V&nbsp;té chvíli mi&nbsp;napadlo, že&nbsp;ten můj kuřácký zlozvyk nestojí za&nbsp;námahu, kterou kvůli němu podstupuju. Nekouřil jsem už&nbsp;celou půl hodinu a&nbsp;vůbec jsem si&nbsp;na&nbsp;to&nbsp;nevzpomněl, tak jsem byl zaměstnán myšlenkami na&nbsp;svou ženu a&nbsp;doktora Muliho. Byl jsem tedy naprosto vyléčen, ale taky nenapravitelně zesměšněn.</span></p>
          <p class="chunk" data-nb-ref-number="124" data-nb-words="23" data-nb-chars="128"><span class="idea" data-nb-ref-number="124" id="idea124" data-nb-words="23" data-nb-chars="128">Otevřel jsem láhev a&nbsp;nalil jsem si&nbsp;skleničku žlutého nápoje. Giovanna se&nbsp;na&nbsp;mě&nbsp;dívala s&nbsp;ústy dokořán, ale já&nbsp;jí&nbsp;váhal nabídnout.</span></p>
          <p class="chunk" data-nb-ref-number="125" data-nb-words="5" data-nb-chars="33"><span class="idea" data-nb-ref-number="125" id="idea125" data-nb-words="5" data-nb-chars="33">„Dostanu další, až&nbsp;dopiju tuhle?“</span></p>
          <p class="chunk" data-nb-ref-number="126" data-nb-words="10" data-nb-chars="67"><span class="idea" data-nb-ref-number="126" id="idea126" data-nb-words="10" data-nb-chars="67">Giovanna mě&nbsp;ujistila, a&nbsp;zase tím co&nbsp;nejmilejším konverzačním tónem:</span></p>
          <p class="chunk" data-nb-ref-number="127" data-nb-words="19" data-nb-chars="106"><span class="idea" data-nb-ref-number="127" id="idea127" data-nb-words="19" data-nb-chars="106">„Kolik jich budete chtít! Když si&nbsp;budete něco přát, vstane paní, co&nbsp;má&nbsp;na&nbsp;starosti spíž, třeba o&nbsp;půlnoci!“</span></p>
          <p class="chunk" data-nb-ref-number="128" data-nb-words="51" data-nb-chars="272"><span class="idea" data-nb-ref-number="128" id="idea128" data-nb-words="51" data-nb-chars="272">Lakomstvím jsem nikdy netrpíval, a&nbsp;tak měla Giovanna sklenku v&nbsp;tu ránu plnou až&nbsp;po&nbsp;okraj. Než mi&nbsp;stačila poděkovat, měla ji&nbsp;v&nbsp;sobě a&nbsp;pak okamžitě zamířila těma svýma žlutýma očima k&nbsp;láhvi. A&nbsp;tak mě&nbsp;tedy přivedla ona sama na&nbsp;nápad, abych ji&nbsp;opil. Ale nebylo to&nbsp;vůbec lehké!</span></p>
          <p class="chunk" data-nb-ref-number="129" data-nb-words="38" data-nb-chars="238"><span class="idea" data-nb-ref-number="129" id="idea129" data-nb-words="38" data-nb-chars="238">Nedovedl bych přesně opakovat, co&nbsp;mi&nbsp;toho tou svou čistou ter­st­štinou napovídala, když do&nbsp;sebe obrátila několik sklenek, ale měl jsem pocit, že&nbsp;jsem s&nbsp;člověkem, kterého bych poslouchal s&nbsp;potěšením, neodvádět mě&nbsp;od&nbsp;toho ty&nbsp;moje starosti.</span></p>
          <p class="chunk" data-nb-ref-number="130" data-nb-words="37" data-nb-chars="214"><span class="idea" data-nb-ref-number="130" id="idea130" data-nb-words="37" data-nb-chars="214">Svěřila se&nbsp;mi&nbsp;především, že&nbsp;zrovna tohle je&nbsp;práce, kterou má&nbsp;nejraději. Všichni lidé na&nbsp;světě by&nbsp;měli mít právo strávit pár hodin denně v&nbsp;pohodlné lenošce u&nbsp;láhve dobrého pití, takového, po&nbsp;kterém není člověku zle.</span></p>
          <p class="chunk" data-nb-ref-number="131" data-nb-words="20" data-nb-chars="118"><span class="idea" data-nb-ref-number="131" id="idea131" data-nb-words="20" data-nb-chars="118">Snažil jsem se&nbsp;taky o&nbsp;konverzaci. Zeptal jsem se&nbsp;jí, jestli měla takovým způsobem zařízenou práci, dokud její muž žil.</span></p>
          <p class="chunk" data-nb-ref-number="132" data-nb-words="42" data-nb-chars="217"><span class="idea" data-nb-ref-number="132" id="idea132" data-nb-words="42" data-nb-chars="217">Dala se&nbsp;do&nbsp;smíchu. Muž, dokud žil, ji&nbsp;víc mlátil, než hladil a&nbsp;ve srovnání s&nbsp;tím, jak musela dřít na&nbsp;něho, by&nbsp;jí&nbsp;teď mohlo všecko připadat spíš jako odpočinek, dokonce i&nbsp;předtím, než jsem se&nbsp;přišel do&nbsp;ústavu léčit já.</span></p>
          <p class="chunk" data-nb-ref-number="133" data-nb-words="43" data-nb-chars="246"><span class="idea" data-nb-ref-number="133" id="idea133" data-nb-words="43" data-nb-chars="246">Potom se&nbsp;Giovanna zamyslela a&nbsp;zeptala se&nbsp;mě, jestli si&nbsp;myslím, že&nbsp;mrtví vidí, co&nbsp;dělají živí. Krátce jsem přikývl. Ale Giovanna chtěla vědět, jestli se&nbsp;mrtví po&nbsp;příchodu na&nbsp;onen svět dovědí všechno, co&nbsp;se&nbsp;stalo tady dole, dokud byli ještě naživu.</span></p>
          <p class="chunk" data-nb-ref-number="134" data-nb-words="21" data-nb-chars="140"><span class="idea" data-nb-ref-number="134" id="idea134" data-nb-words="21" data-nb-chars="140">Ta&nbsp;otázka mě&nbsp;na&nbsp;chvíli opravdu pobavila. Byla vyslovena tónem čím dál příjemnějším, protože Giovanna, aby ji&nbsp;neslyšeli mrtví, ztlumila hlas.</span></p>
          <p class="chunk" data-nb-ref-number="135" data-nb-words="10" data-nb-chars="57"><span class="idea" data-nb-ref-number="135" id="idea135" data-nb-words="10" data-nb-chars="57">„Tak vy&nbsp;jste tedy,“ řekl jsem jí, „podváděla svého muže.“</span></p>
          <p class="chunk" data-nb-ref-number="136" data-nb-words="26" data-nb-chars="134"><span class="idea" data-nb-ref-number="136" id="idea136" data-nb-words="26" data-nb-chars="134">Prosila mě, abych nekřičel, a&nbsp;pak se&nbsp;přiznala, že&nbsp;ano, ale jen v&nbsp;prvních měsících po&nbsp;svatbě. Potom si&nbsp;na&nbsp;rány zvykla a&nbsp;měla muže ráda.</span></p>
          <p class="chunk" data-nb-ref-number="137" data-nb-words="7" data-nb-chars="36"><span class="idea" data-nb-ref-number="137" id="idea137" data-nb-words="7" data-nb-chars="36">Jen aby řeč nestála, zeptal jsem se:</span></p>
          <p class="chunk" data-nb-ref-number="138" data-nb-words="9" data-nb-chars="44"><span class="idea" data-nb-ref-number="138" id="idea138" data-nb-words="9" data-nb-chars="44">„Tak tedy tu&nbsp;starší jste měla s&nbsp;tím druhým?“</span></p>
          <p class="chunk" data-nb-ref-number="139" data-nb-words="53" data-nb-chars="293"><span class="idea" data-nb-ref-number="139" id="idea139" data-nb-words="53" data-nb-chars="293">Připustila, pořád tak tiše, že&nbsp;si&nbsp;to&nbsp;vzhledem k&nbsp;jisté podobnosti taky myslí. Hrozně ji&nbsp;bolí, že&nbsp;muže podvedla. Řekla to, ale přitom se&nbsp;pořád smála, protože jsou věci, kterým se&nbsp;člověk směje, i&nbsp;když ho&nbsp;bolí. Ale jenom co&nbsp;je&nbsp;mrtev, protože předtím nic nevěděl, a&nbsp;tak to&nbsp;nemohlo hrát žádnou roli.</span></p>
          <p class="chunk" data-nb-ref-number="140" data-nb-words="30" data-nb-chars="171"><span class="idea" data-nb-ref-number="140" id="idea140" data-nb-words="30" data-nb-chars="171">Snažil jsem se&nbsp;zmírnit její bolest, protože jsem k&nbsp;ní pocítil jakousi bratrskou sympatii, a&nbsp;řekl jsem jí, že&nbsp;podle mého mrtví sice vědí všechno, ale na&nbsp;určité věci kašlou.</span></p>
          <p class="chunk" data-nb-ref-number="141" data-nb-words="12" data-nb-chars="62"><span class="idea" data-nb-ref-number="141" id="idea141" data-nb-words="12" data-nb-chars="62">„Ty bolí jen živé!“ vykřikl jsem a&nbsp;bouchl jsem pěstí do&nbsp;stolu.</span></p>
          <p class="chunk" data-nb-ref-number="142" data-nb-words="114" data-nb-chars="653"><span class="idea" data-nb-ref-number="142" id="idea142" data-nb-words="114" data-nb-chars="653">Pohmoždil jsem si&nbsp;přitom ruku, ale nic nevyvolává nové myšlenky líp než fyzická bolest. Zahlédl jsem novou možnost: zatímco se&nbsp;trápím při pomyšlení, že&nbsp;moje žena využila toho, že&nbsp;jsem zavřen, aby mě&nbsp;podvedla, je&nbsp;možná doktor tady v&nbsp;sanatoriu a&nbsp;v&nbsp;tom případě bych mohl znovu najít svůj ztracený klid. Poprosil jsem Giovannu, aby se&nbsp;šla po&nbsp;něm podívat, protože mu&nbsp;potřebuju něco říct, a&nbsp;slíbil jsem jí&nbsp;za&nbsp;to&nbsp;celou láhev. Namítla, že&nbsp;nerada pije tolik, ale okamžitě mi&nbsp;vyhověla a&nbsp;já slyšel, jak se&nbsp;klopýtavě šplhá po&nbsp;dřevěných schodech do&nbsp;druhého patra, aby se&nbsp;dostala z&nbsp;té naší klauzury. Potom se&nbsp;zase vrátila, ale uklouzla a&nbsp;natropila plno hluku a&nbsp;křiku.</span></p>
          <p class="chunk" data-nb-ref-number="143" data-nb-words="17" data-nb-chars="106"><span class="idea" data-nb-ref-number="143" id="idea143" data-nb-words="17" data-nb-chars="106">„Aby tě&nbsp;čert vzal!“ zamumlal jsem horoucně. Kdyby si&nbsp;srazila vaz, moje situace by&nbsp;se&nbsp;náramně zjednodušila.</span></p>
          <p class="chunk" data-nb-ref-number="144" data-nb-words="91" data-nb-chars="536"><span class="idea" data-nb-ref-number="144" id="idea144" data-nb-words="91" data-nb-chars="536">Ale Giovanna přišla s&nbsp;úsměvem, protože byla ve&nbsp;stavu, kdy už&nbsp;člověk bolest příliš nevnímá. Vyprávěla mi, že&nbsp;mluvila s&nbsp;ošetřovatelem, který si&nbsp;šel lehnout, ale byl jí&nbsp;dále k&nbsp;dispozici pro případ, kdybych začal být zlý. A&nbsp;přitom zvedla ruku a&nbsp;pohrozila mi&nbsp;nataženým ukazováčkem, ale její pohrůžku mírnil úsměv. Nato sušeji dodala, že&nbsp;doktor se&nbsp;od&nbsp;té&nbsp;doby, co&nbsp;odešel s&nbsp;mou ženou, ještě nevrátil. Přesně od&nbsp;té&nbsp;doby! Sám ošetřovatel několik hodin doufal, že&nbsp;se&nbsp;vrátí, protože nějaký pacient potřeboval, aby ho&nbsp;prohlédl. Ale teď ho&nbsp;už&nbsp;nečeká.</span></p>
          <p class="chunk" data-nb-ref-number="145" data-nb-words="121" data-nb-chars="666"><span class="idea" data-nb-ref-number="145" id="idea145" data-nb-words="121" data-nb-chars="666">Díval jsem se&nbsp;na&nbsp;ni&nbsp;a&nbsp;snažil jsem se&nbsp;uhádnout, je-li ten úsměv, co&nbsp;jí&nbsp;stahuje tvář, stereotypní, nebo je-li docela nový a&nbsp;vyvolaný tím, že&nbsp;doktor je&nbsp;s&nbsp;mou ženou místo se&nbsp;mnou, svým pacientem. Dostal jsem vztek, až&nbsp;se&nbsp;mi&nbsp;zatočila hlava. Musím se&nbsp;přiznat, že&nbsp;v&nbsp;mé duši jako vždy bojovaly dvě bytosti. Jedna z&nbsp;nich, ta&nbsp;rozumnější, mi&nbsp;říkala: „Hlupáku! Proč si&nbsp;myslíš, že&nbsp;tě&nbsp;žena podvádí? Aby měla tu&nbsp;možnost, na&nbsp;to&nbsp;tě&nbsp;nepotřebovala zavírat do&nbsp;sanatoria.“ Druhá, a&nbsp;byla to&nbsp;určitě ta, co&nbsp;chtěla pořád kouřit, mi&nbsp;zrovna tak nadávala pitomců, ale přitom křičela: „Copak jsi zapomněl, co&nbsp;to&nbsp;je&nbsp;za&nbsp;příležitost, když je&nbsp;muž pryč? A&nbsp;ke všemu s&nbsp;doktorem, kterého teď platíš ty!“</span></p>
          <p class="chunk" data-nb-ref-number="146" data-nb-words="5" data-nb-chars="38"><span class="idea" data-nb-ref-number="146" id="idea146" data-nb-words="5" data-nb-chars="38">Giovanna, která pořád popíjela, řekla:</span></p>
          <p class="chunk" data-nb-ref-number="147" data-nb-words="31" data-nb-chars="178"><span class="idea" data-nb-ref-number="147" id="idea147" data-nb-words="31" data-nb-chars="178">„Zapomněla jsem zavřít dveře v&nbsp;druhém poschodí. Ale už&nbsp;se&nbsp;mi&nbsp;do&nbsp;těch dvou pater nechce. Stejně je&nbsp;tam nahoře pořád někdo, a&nbsp;kdybyste se&nbsp;pokoušel upláchnout, to&nbsp;byste to&nbsp;schytal!“</span></p>
          <p class="chunk" data-nb-ref-number="148" data-nb-words="76" data-nb-chars="444"><span class="idea" data-nb-ref-number="148" id="idea148" data-nb-words="76" data-nb-chars="444">„Právě,“ odpověděl jsem s&nbsp;minimem pokrytectví, kterého teď už&nbsp;bylo třeba, abych chuděru oklamal. Nato jsem do&nbsp;sebe obrátil jednu sklenku koňaku a&nbsp;prohlásil, že&nbsp;teď, když mám po&nbsp;ruce tolik pití, mi&nbsp;už&nbsp;na&nbsp;cigaretách vůbec nezáleží. Okamžitě mi&nbsp;uvěřila a&nbsp;já jí&nbsp;začal vykládat, že&nbsp;vlastně toho kouření nechat nechci. To&nbsp;chce moje žena. Ze&nbsp;mne totiž, aby bylo jasno, jde po&nbsp;desíti cigaretách hrůza. Každá ženská, kterou mám na&nbsp;dosah, je&nbsp;v&nbsp;nebezpečí.</span></p>
          <p class="chunk" data-nb-ref-number="149" data-nb-words="8" data-nb-chars="52"><span class="idea" data-nb-ref-number="149" id="idea149" data-nb-words="8" data-nb-chars="52">Giovanna s&nbsp;výbuchem hlučného smíchu klesla na&nbsp;židli:</span></p>
          <p class="chunk" data-nb-ref-number="150" data-nb-words="16" data-nb-chars="84"><span class="idea" data-nb-ref-number="150" id="idea150" data-nb-words="16" data-nb-chars="84">„A&nbsp;vaše žena, ta&nbsp;že&nbsp;vám brání vykouřit těch deset cigaret, kterých je&nbsp;k&nbsp;tomu třeba?“</span></p>
          <p class="chunk" data-nb-ref-number="151" data-nb-words="6" data-nb-chars="32"><span class="idea" data-nb-ref-number="151" id="idea151" data-nb-words="6" data-nb-chars="32">„Je to&nbsp;tak! Brání, alespoň mně!“</span></p>
          <p class="chunk" data-nb-ref-number="152" data-nb-words="32" data-nb-chars="202"><span class="idea" data-nb-ref-number="152" id="idea152" data-nb-words="32" data-nb-chars="202">Giovanna nebyla vůbec hloupá, když měla v&nbsp;sobě tolik koňaku. V&nbsp;záchvatu smíchu div nespadla ze&nbsp;židle, ale jakmile nabrala dech, začala přerývanými slovy líčit nádherný obrázek, který jí&nbsp;vnukla má&nbsp;nemoc:</span></p>
          <p class="chunk" data-nb-ref-number="153" data-nb-words="9" data-nb-chars="54"><span class="idea" data-nb-ref-number="153" id="idea153" data-nb-words="9" data-nb-chars="54">„Desítka cigaret… půl hodiny… nařídí se&nbsp;budík… a&nbsp;pak…“</span></p>
          <p class="chunk" data-nb-ref-number="154" data-nb-words="3" data-nb-chars="16"><span class="idea" data-nb-ref-number="154" id="idea154" data-nb-words="3" data-nb-chars="16">Opravil jsem ji:</span></p>
          <p class="chunk" data-nb-ref-number="155" data-nb-words="23" data-nb-chars="129"><span class="idea" data-nb-ref-number="155" id="idea155" data-nb-words="23" data-nb-chars="129">„Na desítku cigaret potřebuju asi hodinu. A&nbsp;aby to&nbsp;mělo plný účinek, je&nbsp;třeba zase asi hodinu, deset minut sem, deset minut tam…“</span></p>
          <p class="chunk" data-nb-ref-number="156" data-nb-words="52" data-nb-chars="285"><span class="idea" data-nb-ref-number="156" id="idea156" data-nb-words="52" data-nb-chars="285">Znenadání Giovanna zvážněla a&nbsp;bez větší námahy se&nbsp;zvedla ze&nbsp;židle. Řekla, že&nbsp;by&nbsp;si&nbsp;šla lehnout, protože ji&nbsp;trochu bolí hlava. Nabídl jsem jí, aby si&nbsp;vzala láhev s&nbsp;sebou, protože už&nbsp;mám toho pití dost. A&nbsp;pokrytecky jsem dodal, že&nbsp;bych rád, kdyby mi&nbsp;na&nbsp;zítřek opatřila nějaké dobré víno.</span></p>
          <p class="chunk" data-nb-ref-number="157" data-nb-words="133" data-nb-chars="759"><span class="idea" data-nb-ref-number="157" id="idea157" data-nb-words="133" data-nb-chars="759">Ale ona na&nbsp;víno nemyslela. Než odešla s&nbsp;lahví pod paží, vrhla po&nbsp;mně pohled, který mě&nbsp;poděsil. Nechala otevřeno a&nbsp;po chvilce dopadla doprostřed pokoje krabička. Rychle jsem ji&nbsp;sebral: bylo v&nbsp;ní jedenáct cigaret. Chuděra Giovanna, chtěla mít jistotu, a&nbsp;proto nešetřila. Byly to&nbsp;obyčejné maďarské cigarety, ale ta&nbsp;první, kterou jsem si&nbsp;zapálil, byla výtečná. Cítil jsem, že&nbsp;se&nbsp;mi&nbsp;ohromně ulevilo. Nejdřív jsem si&nbsp;myslel, že&nbsp;mi&nbsp;dělá dobře, že&nbsp;jsem vyzrál na&nbsp;to&nbsp;sanatorium, výborné pro kojence, ale ne&nbsp;pro mne. Potom jsem však zjistil, že&nbsp;jsem vyzrál i&nbsp;na svou ženu, a&nbsp;měl jsem dojem, že&nbsp;jsem jí&nbsp;splatil stejnou mincí. Proč by&nbsp;se&nbsp;byla jinak má&nbsp;žárlivost změnila v&nbsp;tu tak snesitelnou zvědavost? Seděl jsem klidně na&nbsp;svém místě a&nbsp;jen jsem kouřil ty&nbsp;hnusné cigarety.</span></p>
          <p class="chunk" data-nb-ref-number="158" data-nb-words="80" data-nb-chars="464"><span class="idea" data-nb-ref-number="158" id="idea158" data-nb-words="80" data-nb-chars="464">Asi po&nbsp;půl hodině jsem si&nbsp;uvědomil, že&nbsp;musím z&nbsp;tohoto domu, kde čeká Giovanna na&nbsp;svou odměnu, rychle pryč. Zul jsem se&nbsp;a&nbsp;vyšel jsem na&nbsp;chodbu. Dveře Giovannina pokoje byly pootevřeny a&nbsp;podle jejího hlučného a&nbsp;pravidelného odfukování jsem usoudil, že&nbsp;spí. Vystoupil jsem s&nbsp;největší opatrností do&nbsp;druhého patra a&nbsp;tam jsem se&nbsp;za&nbsp;dveřmi&nbsp;– pýchou doktora Muliho&nbsp;– zase obul. Nato jsem vyšel na&nbsp;schodiště a&nbsp;začal po&nbsp;něm sestupovat, ale pomalu, abych nevzbudil podezření.</span></p>
          <p class="chunk" data-nb-ref-number="159" data-nb-words="24" data-nb-chars="151"><span class="idea" data-nb-ref-number="159" id="idea159" data-nb-words="24" data-nb-chars="151">Došel jsem až&nbsp;na&nbsp;odpočívadlo v&nbsp;prvním patře, když ke&nbsp;mně přiběhla jakási slečna, docela elegantně ustrojená jako ošetřovatelka, a&nbsp;vlídně se&nbsp;mě&nbsp;zeptala:</span></p>
          <p class="chunk" data-nb-ref-number="160" data-nb-words="2" data-nb-chars="17"><span class="idea" data-nb-ref-number="160" id="idea160" data-nb-words="2" data-nb-chars="17">„Hledáte někoho?“</span></p>
          <p class="chunk" data-nb-ref-number="161" data-nb-words="22" data-nb-chars="114"><span class="idea" data-nb-ref-number="161" id="idea161" data-nb-words="22" data-nb-chars="114">Byla hezoučká a&nbsp;bylo by&nbsp;se&nbsp;mi&nbsp;docela líbilo dokouřit těch deset cigaret po&nbsp;jejím boku. Útočně jsem se&nbsp;na&nbsp;ni&nbsp;usmál:</span></p>
          <p class="chunk" data-nb-ref-number="162" data-nb-words="4" data-nb-chars="22"><span class="idea" data-nb-ref-number="162" id="idea162" data-nb-words="4" data-nb-chars="22">„Doktor Muli tu&nbsp;není?“</span></p>
          <p class="chunk" data-nb-ref-number="163" data-nb-words="3" data-nb-chars="20"><span class="idea" data-nb-ref-number="163" id="idea163" data-nb-words="3" data-nb-chars="20">Otevřela oči údivem:</span></p>
          <p class="chunk" data-nb-ref-number="164" data-nb-words="6" data-nb-chars="29"><span class="idea" data-nb-ref-number="164" id="idea164" data-nb-words="6" data-nb-chars="29">„V&nbsp;tuhle dobu tu&nbsp;nikdy není!“</span></p>
          <p class="chunk" data-nb-ref-number="165" data-nb-words="16" data-nb-chars="89"><span class="idea" data-nb-ref-number="165" id="idea165" data-nb-words="16" data-nb-chars="89">„A&nbsp;nemohla byste mi&nbsp;říci, kde bych ho&nbsp;našel? Mám doma nemocného, který by&nbsp;ho&nbsp;potřeboval.“</span></p>
          <p class="chunk" data-nb-ref-number="166" data-nb-words="37" data-nb-chars="220"><span class="idea" data-nb-ref-number="166" id="idea166" data-nb-words="37" data-nb-chars="220">Vlídně mi&nbsp;dala doktorovu adresu a&nbsp;já ji&nbsp;několikrát opakoval, aby si&nbsp;myslela, že&nbsp;si&nbsp;ji&nbsp;chci zapamatovat. Nebyl bych vůbec pospíchal pryč, nebýt toho, že&nbsp;mi&nbsp;rozmrzelá ukázala záda. Byl jsem ze&nbsp;svého vězení doslova vyhozen.</span></p>
          <p class="chunk" data-nb-ref-number="167" data-nb-words="14" data-nb-chars="83"><span class="idea" data-nb-ref-number="167" id="idea167" data-nb-words="14" data-nb-chars="83">Dole mi&nbsp;ochotně otevřela jakási ženská. Neměl jsem ani vindru, a&nbsp;tak jsem zamumlal:</span></p>
          <p class="chunk" data-nb-ref-number="168" data-nb-words="4" data-nb-chars="27"><span class="idea" data-nb-ref-number="168" id="idea168" data-nb-words="4" data-nb-chars="27">„Spropitné vám dám příště.“</span></p>
          <p class="chunk" data-nb-ref-number="169" data-nb-words="88" data-nb-chars="506"><span class="idea" data-nb-ref-number="169" id="idea169" data-nb-words="88" data-nb-chars="506">Člověk nikdy nemůže vědět, co&nbsp;bude. U&nbsp;mne se&nbsp;věci opakují; nebylo vyloučeno, že&nbsp;tudy půjdu ještě jednou. Noc byla jasná a&nbsp;teplá. Smekl jsem klobouk, abych líp vychutnal vánek svobody. S&nbsp;obdivem jsem se&nbsp;díval na&nbsp;hvězdy, jako bych je&nbsp;před chvílí dobyl. Příštího dne daleko od&nbsp;sanatoria přestanu kouřit. Zatím jsem si&nbsp;však v&nbsp;kavárně, kde měli otevřeno, opatřil dobré cigarety; s&nbsp;těmi od&nbsp;chuděry Giovanny jsem přece svou kuřáckou kariéru uzavřít nemohl. Číšník, co&nbsp;mi&nbsp;je&nbsp;přenechal, mě&nbsp;znal a&nbsp;dal mi&nbsp;je&nbsp;na&nbsp;dluh.</span></p>
          <p class="chunk" data-nb-ref-number="170" data-nb-words="59" data-nb-chars="334"><span class="idea" data-nb-ref-number="170" id="idea170" data-nb-words="59" data-nb-chars="334">Když jsem došel k&nbsp;naší vile, zuřivě jsem zazvonil. Nejdřív přišla k&nbsp;oknu služebná, potom po&nbsp;delší chvilce moje žena. Čekal jsem na&nbsp;ni&nbsp;a&nbsp;přitom jsem s&nbsp;dokonalým chladem uvažoval: „Tak se&nbsp;mi&nbsp;zdá, že&nbsp;tu&nbsp;ten doktor Muli je.“ Ale jakmile mě&nbsp;žena poznala, rozlehl se&nbsp;prázdnou ulicí tak upřímný smích, že&nbsp;by&nbsp;dokázal smazat každou pochybnost.</span></p>
          <p class="chunk" data-nb-ref-number="171" data-nb-words="29" data-nb-chars="167"><span class="idea" data-nb-ref-number="171" id="idea171" data-nb-words="29" data-nb-chars="167">Doma jsem chvíli inkvizitorsky chodil sem tam. Žena, které jsem slíbil, že&nbsp;jí&nbsp;svá dobrodružství, o&nbsp;nichž si&nbsp;myslela, že&nbsp;už&nbsp;je&nbsp;zná, vylíčím hned nazítří, se&nbsp;mě&nbsp;zeptala:</span></p>
          <p class="chunk" data-nb-ref-number="172" data-nb-words="3" data-nb-chars="22"><span class="idea" data-nb-ref-number="172" id="idea172" data-nb-words="3" data-nb-chars="22">„Pročpak si&nbsp;nelehneš?“</span></p>
          <p class="chunk" data-nb-ref-number="173" data-nb-words="5" data-nb-chars="29"><span class="idea" data-nb-ref-number="173" id="idea173" data-nb-words="5" data-nb-chars="29">Abych se&nbsp;vymluvil, řekl jsem:</span></p>
          <p class="chunk" data-nb-ref-number="174" data-nb-words="11" data-nb-chars="72"><span class="idea" data-nb-ref-number="174" id="idea174" data-nb-words="11" data-nb-chars="72">„Mám dojem, že&nbsp;jsi využila mé&nbsp;nepřítomnosti a&nbsp;přestěhovala tuhle skříň.“</span></p>
          <p class="chunk" data-nb-ref-number="175" data-nb-words="46" data-nb-chars="262"><span class="idea" data-nb-ref-number="175" id="idea175" data-nb-words="46" data-nb-chars="262">Pravda je, že&nbsp;si&nbsp;vždycky myslím, že&nbsp;se&nbsp;u&nbsp;nás doma věci pořád stěhují, a&nbsp;právě tak je&nbsp;pravda, že&nbsp;je&nbsp;žena velice často skutečně stěhuje, ale v&nbsp;té chvíli jsem si&nbsp;prohlížel každý koutek, abych se&nbsp;podíval, jestli tam není schována elegantní postavička doktora Muliho.</span></p>
          <p class="chunk" data-nb-ref-number="176" data-nb-words="34" data-nb-chars="200"><span class="idea" data-nb-ref-number="176" id="idea176" data-nb-words="34" data-nb-chars="200">Od&nbsp;ženy jsem se&nbsp;dozvěděl dobrou zprávu. Cestou ze&nbsp;sanatoria potkala náhodou Oliviho syna a&nbsp;ten jí&nbsp;vyprávěl, že&nbsp;se&nbsp;starému Oli­vimu vede mnohem líp po&nbsp;nějakém léku, který mu&nbsp;předepsal jeho nový doktor.</span></p>
          <p class="chunk" data-nb-ref-number="177" data-nb-words="46" data-nb-chars="273"><span class="idea" data-nb-ref-number="177" id="idea177" data-nb-words="46" data-nb-chars="273">Když jsem usínal, napadlo mi, že&nbsp;jsem udělal dobře, když jsem z&nbsp;toho sanatoria odešel, protože teď budu mít plno času, abych se&nbsp;vyléčil pomalu. A&nbsp;můj syn, který spal ve&nbsp;vedlejším pokoji, se&nbsp;mě&nbsp;určitě taky ještě nechystal soudit nebo napodobovat. Nebyl naprosto žádný spěch.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./vedomi_a_svedomi_zena_cosiniho_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>