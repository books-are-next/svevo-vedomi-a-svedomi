---
title: Předmluva
contentType: prose
---

<section>

_Jsem doktor, o kterém se v tomto příběhu leckdy mluví pramálo lichotivě. Kdo se vyzná v psychoanalýze, ví, co si myslet o antipatii, kterou ke mně pacient cítí._

_O psychoanalýze zde mluvit nebudu, mluví se o ní dále dost a dost. Musím se jen omluvit, že jsem svého pacienta měl k tomu, aby psal svou autobiografii, psychoanalytikové pokrčí nad takovou novotou nos. Byl však starý a já doufal, že při takovém vzpomínání znovu ožije všechno, co zažil, a že ta autobiografie bude dobrým úvodem k psychoanalýze. Tahle myšlenka mi připadá dodnes dobrá, protože mi přinesla nečekané výsledky, a tyto výsledky by byly ještě větší, kdyby pacient v nejlepším s léčením nepřestal a tím mě nepřipravil o plody mé dlouhé a trpělivé analýzy jeho pamětí._

_Uveřejňuji je ze msty a doufám, že ho to bude mrzet. Ale ujišťuji ho, že se s ním ochotně rozdělím o tučný honorář, který za knihu shrábnu, ovšem jen když bude pokračovat v léčení. Dával najevo takový zájem o sebe! Kdyby věděl, co překvapení by pro něho měl komentář ke všem těm pravdám a lžím, které tu nakupil…!_

> Dr. S.

</section>
