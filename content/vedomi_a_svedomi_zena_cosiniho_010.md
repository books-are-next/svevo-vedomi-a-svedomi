---
title: Historie mého manželství
contentType: prose
---

<section>

V hlavě mladíka z měšťanské rodiny je pojem života spjat s pojmem kariéry a kariérou pro něho je v prvních letech mládí kariéra Napoleona I. I když hned nesní o tom, že by se stal císařem: Napoleonovi se člověk může podobat, třebaže uvízl hodně, ale hodně níž. O nejintenzivnějším životě hovoří ve zkratce ten nejrudimentálnější zvuk, šum mořské vlny, která se od svého vzniku každým okamžikem mění tak dlouho, dokud nezajde. A tak jsem se tedy domníval, že i já se vzepnu a rozplynu jako Napoleon a ta vlna.

Jenže můj život dokázal ze sebe vyloudit jen jeden jediný tón bez jakékoli proměnlivosti, dostatečně vysoký, takže mi ho leckdo závidí, ale strašlivě nudný. Přátelé mě měli po celý život ve stejné vážnosti a myslím, že ani já, jakmile jsem dosáhl věku rozumu, jsem příliš nezměnil názor, který jsem si o sobě udělal.

A tak je možné, že mě myšlenka na ženění napadla z únavy, že pořád vydávám a poslouchám ten jediný tón. Člověk, který to nezkusil, pokládá manželství za mnohem důležitější, než skutečně je. Družka, kterou si vybere, obnoví, ať už v horší nebo lepší podobě, dětmi jen jeho rod, kdežto matka příroda, která tomu chce a která by nám to nedokázala říct přímo, protože v té době na děti vůbec nemyslíme, nám vnuká víru, že žena bude pro nás znamenat i naši vlastní obnovu – podivná iluze, kterou žádná autorita nepotvrzuje. Ve skutečnosti pak žijeme jeden vedle druhého nezměnění až na novou antipatii k tomu, kdo je od nás tak odlišný, nebo závist k tomu, kdo nás převyšuje.

Nejlepší na tom je, že moje manželské dobrodružství začalo tím, že jsem se seznámil se svým příštím tchánem a že jsem mu věnoval své přátelství a obdiv dřív, než jsem věděl, že má dcery na vdávání. Z toho je zřejmé, že mě k onomu cíli, o kterém jsem nic nevěděl, nehnalo žádné rozhodnutí. Jistého děvčete, o kterém jsem si chvíli myslel, že by se hodilo pro mne, jsem si přestal hledět a upjal jsem se ke svému příštímu tchánovi. Měl bych skoro chuť věřit i v osud.

Giovanni Malfenti, tak odlišný ode mne i od všech, jejichž společnost a přátelství jsem do té doby vyhledával, vyhovoval touze po novosti, kterou se vyznačoval můj duch. Já byl dost vzdělaný, protože jsem prošel dvěma fakultami a navíc dlouhou nečinností, kterou pokládám za velice poučnou. On byl naproti tomu velký obchodník, nevzdělaný a činorodý. Ale ten nedostatek vzdělání byl pro něho pramenem síly a klidu a já se na něho díval s okouzlením a závistí.

Malfentimu bylo tenkrát asi k padesáti, měl železné zdraví a jeho ohromné, vysoké a silné tělo vážilo dobře přes metrák. Těch několik myšlenek, které hýbaly jeho velkou hlavou, rozvíjel s takovou jasností, vykládal je s takovou vytrvalostí a uplatňoval je v obměnách v tolika nových situacích každodenního života, že se změnily v jeho součásti, jeho údy, jeho charakter. Na takové myšlenky jsem byl já chudý, a tak jsem se k němu upjal, abych zbohatl.

Přišel jsem do Tergestea na radu Oliviho, který mi řekl, že bych svou obchodní činnost zahájil nejlépe, kdybych chodil na burzu; mohl bych mu prý taky odtud nosit užitečné informace. Posadil jsem se tedy ke stolu, u něhož trůnil můj příští tchán, a už jsem se odtud nehnul, protože mi připadalo, že jsem se dostal na hotovou obchodní univerzitu, kterou jsem takový čas hledal.

Malfenti si mého obdivu brzo všiml a odpověděl na něj přátelstvím, které mi okamžitě připadalo otcovské. Že by byl hned věděl, jak to všechno jednou skončí? Když jsem jednoho večera nadšen příkladem jeho veliké činorodosti prohlásil, že se chci zbavit Oliviho a vést obchod sám, postavil se proti tomu a můj návrh ho podle všeho dokonce vylekal. Mohl jsem se věnovat obchodu, ale měl jsem se pořád pevně držet Oliviho, kterého znal.

Projevoval neobyčejnou ochotu mě poučit, a dokonce mi zapsal vlastní rukou do notýsku tři přikázání, která podle jeho soudu stačila zajistit rozkvět firmy:

1\. Člověk nemusí umět pracovat, ale kdo neumí přimět k práci druhé, s tím je konec.

2\. Jediné, co si člověk může opravdu vyčítat, je to, že nejednal ve vlastním zájmu.

3\. Teorie je v obchodě nesmírně užitečná, ale použít se jí dá, jedině když už je věc vyřízená.

Znám tyhle poučky i řadu dalších nazpaměť, ale nejsou mi k ničemu.

Když se někomu obdivuju, pokouším se mu okamžitě podobat. Kopíroval jsem i Malfentiho. Chtěl jsem být a cítil jsem se nesmírně zchytralý. Jednou jsem si dokonce namlouval, že jsem prohnanější než on. Zdálo se mi, že jsem v jeho obchodní organizaci objevil chybu, a okamžitě jsem mu to chtěl říct, abych si získal jeho úctu. Jednoho dne jsem ho zarazil u stolu v Tergesteu, zrovna když se dohadoval o nějakém obchodě a komusi nadával, že je hlupák, a upozornil jsem ho, že si myslím, že dělá chybu, když se přede všemi chlubí svou prohnaností. Ten, kdo je v obchodních věcech doopravdy prohnaný, má podle mého dělat přihlouplého.

Vysmál se mi. Pověst o jeho prohnanosti je náramně užitečná. Chodí se za ním radit plno lidí, a ti mu nosí čerstvé zprávy, zatímco on jim dává nadmíru užitečné rady, potvrzené zkušeností sebranou až někde ve středověku. Nejednou se stalo, že se mu s těmi zprávami naskytla i možnost všelicos prodat. A posléze – a tady začal řvát, protože se mu zdálo, že konečně našel argument, který mě musí přesvědčit – každý, kdo chce výhodně prodat nebo koupit, se obrátí na toho nejprohnanějšího. Od hlupáka se může nadít jedině toho, že ho přiměje obětovat všecek zisk, ale jeho zboží je i tak vždycky dražší než zboží prohnaného, protože ho napálili, už když je kupoval.

Byl jsem pro něho u toho stolu nejdůležitější osobou. Svěřoval se mi se svými obchodními tajemstvími, a já je nikdy nevyzradil. Vybral si svého důvěrníka náramně dobře, jak ukazuje to, že se mu podařilo dvakrát mě napálit, i když jsem už byl jeho zetěm. Poprvé mě sice jeho zchytralost stála peníze, ale protože byl vlastně napálen Olivi, ani jsem si příliš nenaříkal. Olivi mě tenkrát poslal k němu, abych od něho získal jisté informace, a já je získal. Byly takové, že mi to už nikdy neodpustil, a kdykoli jsem pak otvíral ústa, abych mu podal nějakou zprávu, vždycky se ptal:

„Odkud to víte? Od svého tchána?“

Abych se obhájil, musel jsem hájit Giovanniho, a tak jsem se nakonec cítil spíš jako podvodník než jako podvedený. Náramně příjemný pocit!

Zato podruhé jsem hrál úlohu hlupáka sám, ale ani tenkrát jsem nedokázal mít na tchána zlost. Vzbuzoval ve mně chvílemi závist, chvílemi veselí. Moje neštěstí bylo příkladem přesného uplatnění jeho principů, nikdy předtím mi je nevysvětlil tak dobře. Našel dokonce způsob, jak se tomu se mnou smát, aniž kdy přiznal, že mě napálil; tvrdil, že se musí smát komičnosti mé smůly. Jen jednou se přiznal, že mi ten kousek provedl, a to když se vdávala jeho dcera Ada (ne za mne) a on se napil šampaňského, které zapůsobilo na to veliké tělo, napájené obvykle čistou vodou.

Vypravoval tenkrát, jak to bylo, a řval přitom, aby přemohl veselí, které mu bránilo v řeči.

„Tak tedy vyšel ten výnos! Celý zničený počítám, co mě to bude stát. V tom okamžiku vejde zeť. Oznámí mi, že se chce věnovat obchodu. Tady máš skvělou příležitost! povídám mu. A on se vrhne na smlouvu a podepíše ji plný strachu, že by mohl přijít Olivi a zabránit mu v tom. A tak to bylo!“

Pak mi začal skládat veliké pochvaly:

„Zná klasiky nazpaměť! Ví, co řekl ten a onen. Ale noviny číst neumí!“

Byla to pravda! Výnos vyšel na nenápadném místě ve všech patero novinách, které denně čtu, a kdybych si ho byl všiml, nebyl bych do té pasti spadl. Kromě toho bych byl musel tomu výnosu rozumět a vidět jeho důsledky, což nebylo tak snadné, protože výnosem se snižoval celní tarif a tím také cena příslušného zboží.

Druhého dne tchán své přiznání popřel. Celá záležitost dostávala v jeho ústech znovu podobu, kterou měla před tou hostinou.

„Víno si vymýšlí,“ řekl vyrovnaně a trval na svém, že zmíněný výnos vyšel dva dny po tom, co byl obchod ujednán. Nikdy nevyslovil podezření, že bych ten výnos mohl nepochopit, kdybych si ho byl všiml. Lichotilo mi to, ale on to neudělal, že by byl tak hodný a chtěl mě ušetřit, nýbrž protože si myslel, že při čtení novin myslí každý na své zájmy. Naproti tomu já, když čtu noviny, se cítím proměněn ve veřejné mínění, a pokud si všimnu snížení celního tarifu, myslím na Cobdena a liberalismus. A to je tak důležitá myšlenka, že už nemám čas myslet na svoje zboží.

Jednou se mi však stalo, že jsem si vysloužil jeho obdiv, a to sebou samým, tak jak jsem, ba dokonce svými horšími vlastnostmi. Měli jsme oba, já i on, z různých dob akcie jistého cukrovaru, od kterého se čekaly zázraky. Jenomže akcie klesaly, nepatrně, ale den ze dne, a Giovanni, který nemínil plout proti proudu, se jich zbavil a přemluvil i mne, abych je prodal. Protože jsem s ním naprosto souhlasil, umínil jsem si, že dám svému agentovi příkaz, aby je prodal, a prozatím jsem si to poznamenal do notesu, který jsem si tenkrát znovu pořídil. Ale jak víte, přes den si člověk kapsu neprohlíží, a tak se mi několikrát večer stalo, že jsem tu svou poznámku našel v kapse, zrovna když jsem si lehal a když už bylo příliš pozdě, abych ji mohl použít. Jednou jsem samou nelibostí vykřikl, a abych to nemusel ženě příliš vysvětlovat, řekl jsem jí, že jsem se kousl do jazyka. Podruhé jsem se zase v úžasu nad tou roztržitostí kousl do dlaní.

„A teď pozor na nohy!“ řekla má žena se smíchem.

Ale k dalším pohromám už nedošlo, protože jsem si zvykl. Jen jsem se vždycky užasle díval na ten zatracený notes, příliš tenký, aby člověk přes den vnímal jeho tlak, a pak jsem si na něj vzpomněl až zase následující večer.

Jednoho dne mě nenadálý liják přinutil uchýlit se do Tergestea. Tam jsem potkal náhodou svého agenta a ten mi pověděl, že cena těch akcií se za poslední týden málem zdvojnásobila.

„A teď prodávám!“ vykřikl jsem vítězoslavně.

Běžel jsem za tchánem, který už o vzestupu akcií věděl a naříkal si, že ty své už prodal, a taky, ale už méně, že mě nutil prodat i moje.

„Co se dá dělat,“ řekl se smíchem. „Je to poprvé, co tratíš, protože ses řídil mou radou!“

Ta předchozí záležitost nebyla totiž výsledkem jeho rady, ale jeho nabídky, což byl podle něho veliký rozdíl.

Dal jsem se s chutí do smíchu.

„Ale já se tou radou vůbec neřídil!“

Nestačila mi ta šťastná náhoda a pokoušel jsem se udělat si z toho zásluhu. Pověděl jsem mu, že akcie budou prodány teprve nazítří, a s důležitým výrazem jsem mu namluvil, že jsem dostal jisté informace, které jsem mu zapomněl dát a které mě přiměly, abych jeho rady nedbal.

Odpověděl mi zachmuřený a uražený, aniž se mi podíval do tváře:

„Člověk s hlavou jako tvoje se nemá zabývat obchodem. A když se stane, že provede takovou zlomyslnost, nepřizná ji. Budeš se muset ještě lecčemus naučit!“

Mrzelo mě, že jsem ho popudil. Když udělal škodu mně, byl daleko zábavnější. Pověděl jsem mu upřímně, jak se všechno sběhlo.

„Jak vidíš, právě s takovou hlavou jako moje se má člověk zabývat obchodem!“

Okamžitě se udobřil a smál se se mnou:

„To, cos na tom vydělal, není žádný zisk; to je odškodnění. Ta tvoje hlava tě už stála tolik, že je jen spravedlivé, když ti část tvých ztrát zase vrátí!“

Nevím, proč tak dlouho vykládám o rozepřích, které jsem s ním měl a kterých bylo tak málo. Měl jsem ho opravdu rád, jak dosvědčuje to, že jsem vyhledával jeho společnost, jakkoli měl ve zvyku řvát, chtěl-li myslet zřetelněji. Mé bubínky se to jeho řvaní naučily snášet. Kdyby byl ty své nemorální teorie míň vykřikoval, byly by urážlivější, a kdyby byl líp vychován, byl by připadal slabší. A jakkoli jsem se od něho lišil, myslím, že ke mně cítil něco podobného jako já k němu. Kdyby nebyl zemřel tak rychle, věděl bych to ještě jistěji. Uštědřoval mi vytrvale lekce, i když jsem už byl ženat, a kořenil je často řevem a drzostmi, které jsem přijímal, protože jsem byl přesvědčen, že mi patří.

Oženil jsem se s jeho dcerou. Vedla mě tajemná matka příroda, a s jakou panovačnou prudkostí, však uvidíte! Dnes se občas zadívám do tváří svých dětí a pátrám, jestli v nich kromě mé útlé brady, znaku slabosti, a mých zasněných očí, které jsem jim předal, není aspoň nějaký rys brutální síly dědečka, kterého jsem jim vybral.

A nad tchánovým hrobem jsem plakal, třebaže poslední sbohem, které mi dal, nebylo zvlášť vřelé. Řekl mi ze svého smrtelného lůžka, že se obdivuje mému drzému štěstí, které mi dovoluje chodit si po světě, zatímco on je přibit k posteli jako ke kříži. Užasle jsem se ho zeptal, co jsem mu udělal, že jsem v něm vzbudil přání vidět mě nemocného. A tu mi odpověděl doslova:

„Kdybych se mohl zbavit nemoci tím, že bych ji předal tobě, dal bych ti ji okamžitě třeba dvakrát tak silnou. Já netrpím humanitářskými pověrami jako ty!“

Nebylo v tom nic urážlivého: chtěl jen opakovat ten někdejší obchod, kdy se mu podařilo hodit mi na krk znehodnocené zboží.

Nad jeho hrobem, tak jako nad všemi, nad nimiž jsem plakal, patřil můj žal taky oné části mne samého, která tam byla pohřbena. Oč všechno mě to připravilo, když jsem přišel o tohoto svého druhého otce, tuctového, nevzdělaného, divokého zápasníka, od něhož se tak odrážela moje slabost, moje vzdělanost, moje bázlivost! Je to tak: jsem bázlivec! Kdybych nebyl studoval Giovanniho, nebyl bych to objevil. Kdo ví, oč líp bych se byl poznal, kdyby mi on zůstal dál po boku!

Brzy jsem si všiml, že v jedné věci zachovává Giovanni u stolu v Tergesteu, kde se se zálibou odhaloval, jaký je, a dokonce i trochu horší, vždycky zdrženlivost: nemluvil nikdy o své rodině, nebo jen když k tomu byl přinucen, a pak vždy velmi rozvážně a mnohem mírnějším hlasem než obvykle. Choval svůj domov ve velké úctě a ne všichni, kteří seděli kolem toho stolu, mu připadali hodni, aby o něm něco věděli. Dozvěděl jsem se tam jen tolik, že jména všech jeho dcer začínají na A, což je podle jeho názoru náramně praktické, protože všechno, na čem byl tento monogram, mohlo přecházet od jedné k druhé, aniž se muselo cokoli měnit. Jmenovaly se (uměl jsem ta jména okamžitě nazpaměť) Ada, Augusta, Alberta a Anna. U toho stolu jsem se taky doslechl, že jsou všechny čtyři hezké. To stejné začáteční písmeno mě zaujalo mnohem víc, než zasluhovalo. Začal jsem o těch čtyřech dívkách tak pěkně svázaných jménem snít. Vypadalo to, jako by se měly přijímat jako sdružená zásilka. Jejich začáteční písmeno však říkalo ještě něco jiného. Jmenuju se Zeno, a proto jsem si vždycky myslel, že si musím vzít ženu odněkud zdaleka.

Byla to možná náhoda, že právě předtím, než jsem přišel poprvé k Malfentiovým, jsem zpřetrhal dost dávné pouto k jisté ženě, která možná zasluhovala, abych se k ní zachoval líp. Ale byla to náhoda, která nutí k zamyšlení. K rozhodnutí o tomto rozchodu došlo z docela nepatrné příčiny. Chuděrce se zdálo, že nejlepší způsob, jak si mě připoutat, je vzbudit mou žárlivost. A zatím mi to podezření stačilo, abych ji nechal nadobro. Nemohla vědět, že jsem byl zrovna v té době zaplaven myšlenkami na ženění a že jsem si nedovedl představit, že bych jim mohl čelit s její pomocí, už jen proto ne, že s ní by mi to nepřipadalo dostatečně nové. Podezření, které ve mně naschvál vyvolala, bylo důkazem pro nadřazenost manželského stavu, kde taková podezření nemají co dělat. Když se pak to podezření rozplynulo a já brzy poznal, že na celé věci nic není – uvědomil jsem si taky, že příliš utrácí. Dnes, po čtyřiadvaceti letech počestného manželství, jsem už jiného názoru.

Pro ni to bylo opravdové štěstí, protože za pár měsíců nato se vdala za velice zámožného člověka a dosáhla kýžené změny dřív než já. A sotva jsem se sám oženil, objevila se u nás, protože její muž byl přítelem mého tchána. Setkávali jsme se často, ale dlouhá léta, dokud jsme byli mladí, jsme mezi sebou udržovali co největší odstup a nikdy nepadla jediná narážka na to, co bylo. Ale onehdy se mne z ničeho nic zeptala s mladistvě zruměněnou tváří orámovanou šedivými vlasy:

„Proč jste mě nechal?“

Byl jsem upřímný, protože jsem neměl dost času, abych dal dohromady nějakou lež:

„Už nevím, ale já si nepamatuju ani spoustu dalších věcí ze svého života!“

„Mrzí mě to,“ řekla a já se už ukláněl, abych poděkoval za poklonu, kterou mi tím slibovala.

„Připadáte mi na stará kolena velice zábavný.“

Prudce jsem se narovnal. Nebylo zač děkovat.

Jednoho dne jsem se dozvěděl, že se Malfentiovi vrátili z delší zábavné cesty, kterou nastoupili po letním pobytu na venkově. Než se mi podařilo zahájit kroky, abych byl k nim uveden, Giovanni mě předešel.

Ukázal mi dopis jednoho svého blízkého přítele, který se na mne ptal; byl to kdysi můj spolužák ze studií a měl jsem ho velice rád, dokud jsem si myslel, že je předurčen stát se velkým chemikem. Teď mi už ale na něm vůbec nezáleželo, protože se z něho stal velký obchodník s hnojivy a já ho v téhle podobě naprosto neznal. Giovanni mě pozval k sobě, protože jsem byl přítelem tohoto jeho přítele, a já pochopitelně nic nenamítal.

Na tuhle první návštěvu se pamatuju, jako by to bylo včera. Bylo ponuré a studené podzimní odpoledne; pamatuju se dokonce, s jakou úlevou jsem se ve vlahém teple toho domu zbavil převlečníku. Chystal jsem se vplout do přístavu. Ještě dnes se podivuju té slepotě, kterou jsem tenkrát pokládal za jasnozřivost. Hnal jsem se za zdravím, za zákonností. Ano, to začáteční A v sobě uzavíralo čtyři děvčata, ale tři z nich budou okamžitě vyloučena, a pokud jde o čtvrtou, ta bude rovněž okamžitě podrobena přísnému zkoumání. Budu nesmírně přísným soudcem. Přitom bych však nedovedl říct, které vlastnosti bych si u ní přál a které by mě odpuzovaly.

V prostorném elegantním saloně zařízeném ve dvou rozdílných stylech, ve slohu Ludvíka XIV. a v benátském stylu, plném zlata dokonce i na kožených potazích, a rozděleném nábytkem na dvě části, jak se to tenkrát dělávalo, jsem našel jen Augustu, seděla u okna a četla. Podala mi ruku, znala mě jménem a dostala ze sebe, že jsem očekáván, protože tatínek ohlásil mou návštěvu. Pak odběhla zavolat matku.

Jedno z oněch čtyř děvčat se stejným počátečním písmenem bylo tím okamžikem mrtvé, alespoň pro mne. Jak o ní mohli říkat, že je hezká? První, čeho jsem si na ní všiml, bylo její šilhání, tak silné, že mi ji ztělesňovalo celou, když jsem ji pak nějaký čas neviděl a znovu o ní přemýšlel. Kromě toho měla plavé, ale matné a ne zrovna bohaté vlasy, které postrádaly světlo, a celkově na svůj věk poněkud silnou postavu, i když ne docela bez půvabu. Během těch několika okamžiků, co jsem zůstal sám, jsem si pomyslel:

„Jestli se ostatní tři podobají téhle…!“

Brzy se ta dívčí skupina zúžila na pouhé dvě. Jednomu z děvčat, tomu, co vešlo s maminkou, bylo jen osm. Byla to roztomilá holčička s dlouhými, svítícími vlasy plnými prstýnků, které jí volně spadaly až na ramena. S tou svou kulaťoučkou sladkou tváří vypadala (pokud byla zticha) jako zadumaný andílek, jak si je kreslil Raffael.

A moje tchyně… Abych pravdu řekl, ani já o ní nějak nedovedu mluvit příliš volně. Už léta ji mám rád, vždyť je to moje matka, jenomže teď vypravuju starou historii, ve které nevystupovala jako můj přítel, a přesto i zde, v tomhle sešitě, který nikdy neuvidí, míním užít jen a jen slov plných úcty. Ostatně její zásah byl tak krátký, že bych ho mohl i opomenout: jediný lehký úder v pravé chvíli, právě tak silný, abych ztratil svou nejistou rovnováhu. Možná že bych ji byl ztratil i bez jejího zásahu, a kromě toho kdo ví, jestli skutečně chtěla tomu, co se stalo? Je tak dobře vychovaná, že se jí nemůže stát jako jejímu muži, aby příliš pila a pak mi prozradila, jak to se mnou bylo. Jí se něco podobného nepřihodilo, a tak tu vypravuju něco, co dobře neznám; nevím totiž, jestli na tom, že jsem si vzal z jejich dcer tu, kterou jsem nechtěl, má zásluhu její chytrost, nebo moje hloupost.

Prozatím můžu říct, že v době mé první návštěvy byla moje tchyně ještě hezká žena. Byla elegantní taky tím, jak se oblékala, s přepychem, který nebylo příliš znát. Všechno u ní bylo mírné a sladěné.

Měl jsem tedy ve své tchyni a tchánovi příklad vzájemného do­plňování muže a ženy, jak jsem o tom snil. Byli spolu nesmírně šťastní, on s tím svým věčným hulákáním a ona s tím svým úsměvem, který znamenal zároveň souhlas i shovívavost. Milovala svého velikánského muže a on si ji zas podle všeho získal a udržel svými obchodními úspěchy. Nebyla to zištnost, ale opravdový obdiv, který jsem s ní sdílel, a proto snadno chápal. Všecka ta životní síla, kterou on vnesl do toho tak těsného prostředí, do té klece, kde nebylo nic než jedno zboží a dva nepřátelé, dva kontrahenti, a kde se rodily a objevovaly stále nové kombinace a vztahy, dodávala životu podivuhodný vzruch. Líčil jí všechny své obchodní záležitosti a ona byla tak dobře vychovaná, že mu nikdy neradila, protože by se bála, že ho svede z cesty. Tchán cítil potřebu tohoto němého přispění a nejednou se rozběhl domů, aby si tam odbyl svůj monolog, pevně přesvědčen, že se jde poradit se ženou.

Nebylo pro mne překvapením, když jsem se dozvěděl, že ji podvádí a že to ona ví a nezlobí se na něho. Jednoho dne, to už jsem byl rok ženat, mi Giovanni, nesmírně rozrušený, pověděl, že se mu ztratil jakýsi dopis, na kterém mu hrozně záleží, a chtěl si prohlédnout listiny, které mi odevzdal, protože doufal, že ho najde mezi nimi. Ale pak mi za pár dní celý rozradostněný sdělil, že ten dopis zase našel ve své vlastní náprsní tašce.

„Byl od ženy?“ zeptal jsem se; přikývl pyšný na své štěstí. Když mi potom jednou vyčítali, že jsem ztratil jakési listiny, a já se bránil, řekl jsem tchyni a ženě, že já nemám to štěstí co tatínek, kterému se dopisy vracejí do náprsní tašky samy od sebe. A tu se tchyně dala s takovou chutí do smíchu, že jsem už ani v nejmenším nepochyboval, že mu tam ten dopis strčila sama. Bylo jasné, že to pro jejich vztah nemá význam. Každý miluje, jak umí, a oni to podle mého soudu nedělali nejhloupějším způsobem.

Paní domu mě přijala velice laskavě. Omlouvala se, že musela s sebou vzít malou Annu, protože prý ji zrovna v tu chvilku nemůže nechat s nikým jiným. Holčička si mě zkoumavě prohlížela vážnýma očima. Když se Augusta vrátila a sedla si na malou pohovku naproti té, na které jsem seděl já a paní Malfentiová, vlezla si malá Anna sestře na klín a odtud mě po celou dobu pozorovala s vytrvalostí, která mě bavila, dokud jsem se nedozvěděl, co za myšlenky se honí tou její hlavičkou.

Konverzace nebyla hned příliš zábavná. Paní Malfentiová jako všichni dobře vychovaní lidé byla při prvním setkání dost nudná. Příliš se mne taky vyptávala na přítele, který mě měl k nim jako uvést, a já si přitom už nepamatoval ani jeho křestní jméno.

Posléze vešly Ada a Alberta. Oddechl jsem si: byly krásné a vnesly do salonu světlo, které tam až do té doby chybělo. Obě dvě byly tmavovlasé, vysoké, ztepilé, ale přitom se od sebe velice lišily. Volba, která mě čekala, nebyla obtížná. Albertě tenkrát nebylo víc než sedmnáct. I když byla bruneta, měla jako její matka průsvitnou růžovou pleť, a to ještě zvyšovalo její dětský vzhled. Zato Ada, to už byla žena s těma svýma vážnýma očima v tváři, která byla až trochu do modra, jak byla sněhobílá, a s tou svou bohatou hřívou kadeřavých, ale s půvabem a vážností upravených vlasů.

Je nesnadné odkrýt poklidné začátky citu, který později nabyl takové prudkosti, ale jsem si jist, že to u mne nebyl žádný _coup de foudre_[^2]. Zato ten úder blesku nahradilo přesvědčení, k němuž jsem okamžitě dospěl, že Ada je žena, kterou potřebuju a která mi prostřednictvím svaté monogamie dopomůže k mravnímu i tělesnému zdraví. Když o tom znovu uvažuju, musím se divit, že tu chyběl ten úder blesku a místo něho tu bylo to přesvědčení. Je známo, že my muži nehledáme u manželek vlastnosti, kterým se koříme a kterými pohrdáme u milenek. Zdá se tedy, že jsem neviděl hned veškerý Adin půvab a veškerou její krásu a že jsem se celý očarovaný obdivoval jiným vlastnostem, které jsem jí přičítal, její vážnosti, a dokonce energičnosti – zkrátka tomu, co jsem, byť v drsnější podobě, miloval u Giovanniho. Vzhledem k tomu, co jsem si později myslel (a dosud myslím), že jsem se nemýlil, že Ada jako děvče ty vlastnosti skutečně měla, můžu se pokládat za dobrého pozorovatele, dobrého, ale trochu slepého. Tenkrát poprvé jsem se na Adu díval s jedinou touhou – touhou se do ní zamilovat, protože to byl předpoklad, chtěl-li jsem si ji vzít. Vložil jsem se do toho s energií, s níž jsem se pouštěl do všech možných hygienických opatření. Nevím už, kdy se mi to podařilo; nejspíš asi poměrně brzy po té první návštěvě.

Giovanni musel dcerám o mně navykládat plno věcí. Věděly mimo jiné, že jsem přestoupil z právnické fakulty na chemii a pak – bohužel – zase zpátky. Snažil jsem se to vysvětlit: pro toho, kdo se uzavře na jediné fakultě, zůstává nepochybně většina vědění neznámou pevninou. A dodal jsem:

„Kdybych si teď tolik neuvědomoval vážnost života,“ – ale neřekl jsem, že tu jeho vážnost cítím teprve krátce, co jsem se rozhodl oženit – „přecházel bych z fakulty na fakultu dodnes.“

A pak, abych je rozesmál, jsem připomněl, že to je zvláštní, ale že jsem z fakulty odcházel vždycky, když jsem měl skládat zkoušky.

„Byla to náhoda,“ řekl jsem s úsměvem, který chtěl naznačit, že to je lež. A přitom pravda byla, že jsem ty obory měnil v nejrůznějších dobách.

Tak jsem se tedy pustil do dobývání Ady a znova a znova jsem se ji snažil rozesmávat sám sebou a na svůj účet, jako bych zapomněl, že jsem si ji zvolil pro její vážnost. Jsem poněkud divný chlapík, ale jí jsem musel připadat jako opravdový blázen. Není to docela jen moje vina, to je vidět z toho, že Augusta a Alberta, o které jsem neusiloval, mě posuzovaly jinak. Jenže Ada, která se zrovna v té době rozhlížela s takovou vážností těma svýma krásnýma očima kolem sebe po muži, jehož by mohla přijmout do svého hnízda, Ada nebyla s to milovat člověka, kterému se musela smát. Smála se, smála se dlouze, až příliš dlouze, a její smích zesměšňoval toho, kdo ho vyvolal. To byla její chyba a tato chyba uškodila nakonec jí samé, ale ještě předtím uškodila mně. Kdybych byl dokázal včas mlčet, bylo by to všechno možná dopadlo jinak. Přinejmenším bych jí byl dal čas, aby promluvila, aby se projevila, a já si mohl dát pozor.

Všechna čtyři děvčata seděla na malé pohovce, kam se tak tak vešla, třebaže si Anna sedla Augustě na kolena. Velice jim to tak spolu slušelo. Konstatoval jsem to s vnitřním uspokojením, protože jsem viděl, že jsem na nejlepší cestě se obdivovat a milovat. Opravdu krásné! Augustina vybledlá plavost jen ještě zdůrazňovala tmavé kštice ostatních.

Mluvil jsem o univerzitě a Alberta, která dodělávala poslední rok na gymnáziu, začala o svých studiích. Naříkala si na latinu, šla jí hrozně těžce. Řekl jsem jí, že se tomu vůbec nedivím, poněvadž to není řeč pro ženy, a proto podle mého soudu mluvily ženy už ve starém Římě italsky. Zato pro mne, tvrdil jsem, byla latina vždycky oblíbený předmět. Jenže za chvilku nato jsem začal lehkomyslně citovat něco latinského a Alberta mě musela opravit. Hotová pohroma! Ale já dělal jakoby nic, jen jsem Albertu upozornil, že až bude mít za sebou takových deset semestrů na univerzitě, bude si muset taky dávat pozor, aby něco latinsky necitovala.

Ada, která byla krátce předtím s otcem několik měsíců v Anglii, připomněla, že tam umí latinsky plno děvčat. A pak, pořád tím svým vážným hlasem, prostým jakékoli hudebnosti a o něco hlubším, než by člověk u takového roztomilého stvoření čekal, začala vyprávět, jak jsou ženy v Anglii něco docela jiného než u nás. Mají různá sdružení, dobročinná, náboženská, ba dokonce hospodářská. Sestry, které chtěly znovu slyšet o těch věcech, jež připadaly děvčatům z našeho města v těch dobách jako div, pobízely Adu, aby mluvila, a Ada, aby jim udělala radost, tedy vyprávěla o různých ang­lických předsedkyních, žurnalistkách, sekretářkách a politických propagandistkách, které přistupují k řečnickým pultům a mluví ke stovkám lidí, a přitom se nečervenají a neupadají do rozpaků, když je někdo přeruší nebo vyvrací jejich argumenty. Mluvila prostě, ne příliš barvitě a bez jakéhokoli úmyslu budit údiv nebo smích.

Její prostá řeč se mi líbila tím spíš, že já sám jsem nemohl otevřít ústa, abych hned všecko nepřekrucoval, protože jinak mi připadalo, že mluvím zbůhdarma. I když jsem nebyl žádný řečník, trpěl jsem mnohomluvností. Slova byla pro mne něco, co tu je samo pro sebe a co se tedy nemůže spoutávat čímkoli jiným.

Ale vůči proradnému Albionu jsem cítil obzvláštní antipatii a taky jsem ji dal najevo, aniž jsem si dělal obavy, jestli se tím nedotknu Ady, která ostatně vůči Anglii neprojevovala ani antipatii, ani lásku. Strávil jsem v Anglii několik měsíců, ale nepoznal jsem tam jediného Angličana z dobré společnosti, a to proto, že jsem cestou ztratil doporučující dopisy, které jsem dostal od otcových obchodních přátel. Tak se stalo, že jsem se v Londýně stýkal jen s několika francouzskými a italskými rodinami a nakonec jsem nabyl přesvědčení, že všichni slušní lidé v městě pocházejí z pevniny. Moje znalost angličtiny byla velmi omezená. Přesto se mi s pomocí přátel podařilo pochopit aspoň něco ze života těch ostrovanů, a především jsem se dozvěděl o jejich antipatii vůči všem, kdo nejsou Angličané.

Vylíčil jsem děvčatům, jaké pramálo příjemné pocity ve mně vzbuzoval ten pobyt uprostřed nepřátel. Přesto bych to byl snesl a vydržel v Anglii celý půlrok, ke kterému mě otec a Olivi odsoudili, abych prý studoval anglický obchod (s nímž jsem ovšem vůbec nepřišel do styku, protože se zřejmě provozuje kdesi v skrytu), kdyby mě nebylo potkalo jedno nepříjemné dobrodružství. Šel jsem si ke knihkupci koupit slovník. V krámě ležela na pultě velká, nádherná angorská kočka a přímo vybízela, aby ji člověk pohladil po tom jejím hebkém kožichu. Jenomže sotva jsem ji lehce pohladil já, skočila zrádně po mně a ošklivě mě podrápala na rukou. Od toho okamžiku jsem už v Anglii nedokázal vydržet a hned druhého dne jsem byl v Paříži.

Augusta, Alberta, a dokonce i paní Malfentiová se srdečně smály. Zato Ada žasla a měla dojem, že dobře nerozuměla. Kdyby mě byl aspoň urazil a podrápal sám knihkupec… Musel jsem to opakovat, a to je nepříjemné, protože to nikdy nedopadne dobře.

Učená Alberta mi chtěla pomoct:

„Ve starověku se při rozhodování taky řídili pohyby zvířat!“ Nepřijal jsem její pomoc. Ta anglická kočka se naprosto nechovala jako orákulum, ta jednala jako neúprosný osud.

Ada, oči dokořán, chtěla další vysvětlení:

„A ta kočka pro vás představovala celý anglický národ?“

Byl jsem tak nešťastný! Ta historka, jakkoli byla pravdivá, mi připadala tak poučná a zajímavá, jako by si ji někdo za určitým účelem vymyslel. Cožpak nestačilo k jejímu pochopení si uvědomit, že v Itálii, kde znám a mám rád tolik lidí, by to, co udělala ta kočka, nemohlo nikdy nabýt takové důležitosti? Ale místo toho všeho jsem řekl:

„Jisto je, že něco takového by žádná italská kočka neudělala.“ Ada se dlouho smála, velice dlouho. Můj úspěch mi připadal až příliš velký, protože jsem sám sebe i své dobrodružství ještě víc zesměšnil dalším vysvětlováním:

„I sám knihkupec žasl, co to ta kočka udělala, protože se ke všem ostatním chovala přátelsky. Šlo tedy jen a jen o mě, protože jsem to byl já nebo protože jsem byl Ital. _It was really disgusting_ a musel jsem utéct.“

A tu se stalo něco, co mi přece jen mělo otevřít oči a ukázat cestu k záchraně.

Malá Anna, která mě až do té doby nehnutě pozorovala, vyslovila najednou nahlas, co cítila Ada. Vykřikla:

„Je to blázen, úplný blázen, co říkáte?“

Paní Malfentiová jí pohrozila:

„Budeš mlčet? Že se nestydíš, plést se do řeči dospělým!“

Ta hrozba to jen zhoršila, Anna vykřikla:

„Je to blázen! Mluví s kočkami! Měly byste okamžitě běžet pro provazy a svázat ho!“

Augusta, celá červená rozpaky, se zvedla a s napomínáním a zároveň omluvami na mou adresu ji nesla pryč. Ale té malé zmiji se přesto ještě podařilo podívat se mi upřeně do očí, udělat na mě ošklivou grimasu a vykřiknout:

„Uvidíš, že tě svážou.“

Byl jsem napadnut tak nenadále, že jsem hned nevěděl, jak se hájit. Sotva jsem však zpozoroval, že i Adu mrzí, když viděla, jakým způsobem byly její vlastní pocity vysloveny, pocítil jsem úlevu. Prostořekost malé Anny nás sblížila.

Se srdečným smíchem jsem řekl, že mám doma řádně potvrzené vysvědčení, že jsem duševně zdráv. Tak se dozvěděly, co jsem provedl svému starému otci. Navrhl jsem, že to potvrzení předložím malé Annuccii.

Když jsem naznačil, že půjdu, zabránily mi v tom. Chtěly, abych nejdřív zapomněl na škrábance, které mi uštědřila tahle nová kočka, a zdržely mě na šálek čaje.

Jisto je, že jsem okamžitě matně cítil, že bych musel být poněkud jiný, než jsem, abych se Adě zalíbil; ale myslel jsem si, že to pro mne nebude nic těžkého stát se takovým, jakého mě chce mít. Mluvilo se dál o smrti mého otce a mně se zdálo, že kdybych dal najevo, jak mě ta velká bolest pořád ještě tíží, sdílela by ji možná vážná Ada se mnou. Jenomže snahou podobat se jí jsem okamžitě ztratil svou přirozenost, a tím jsem se jí – jak bylo okamžitě vidět – zase vzdálil. Řekl jsem, že bolest nad takovou ztrátou je tak velká, že kdybych měl jednou děti, snažil bych se jednat tak, aby mě milovaly míň a nemusely později tolik trpět, až odejdu. Když se mne zeptaly, co bych tedy dělal, abych toho dosáhl, byl jsem poněkud v rozpacích. Špatně bych s nimi zacházel? Bil bych je? Alberta se smíchem řekla:

„Nejjistější by bylo je zabít!“

Viděl jsem, že Ada váhá a že se mě nechce dotknout; ale ať dělala, co chtěla, nakonec to nevydržela. Řekla, že ví, že mám v úmyslu uspořádat život svých dětí takovým způsobem jen ze samé dobroty, ale že se jí nezdá správné žít a celý život se jen připravovat na smrt. Trval jsem na svém a tvrdil jsem, že pravou pořadatelkou života je právě smrt. Já myslím na smrt neustále, a proto mám jen jedinou bolest – jistotu, že musím umřít. Všechno ostatní je pak tak málo důležité, že pro to mám jen veselý úsměv nebo právě tak veselý smích. Nechal jsem se unést a říkal jsem věci, které už nebyly tak docela pravda, ale jen proto, že jsem byl s ní, teď už tak důležitou součástí mého života. Po pravdě si myslím, že jsem je tak říkal, protože jsem jí toužil ukázat, jak veselý jsem člověk. Veselost mi u žen často pomáhala.

Zamyšleně a váhavě se mi přiznala, že jí se takový způsob myšlení nezamlouvá. Zmenšuje cenu života a dělá ho ještě vratším, než tomu chtěla matka příroda. V podstatě mi tím řekla, že se k ní nehodím, nicméně se mi v ní podařilo vzbudit nejistotu a zamyšlení, a to jsem pokládal za úspěch.

Alberta mi připomněla jednoho starověkého filozofa, který si prý život vykládal podobně jako já, a Augusta řekla, že smích je skvělá věc. Její otec jím taky nešetří.

„Protože má radost, že mu jdou obchody,“ řekla paní Malfentiová se smíchem.

A tak jsem tu památnou návštěvu posléze ukončil.

Na světě není nic obtížnějšího než se oženit tak, jak člověk chce. To je vidět na mém případě, kde rozhodnutí, že se ožením, padlo daleko dřív, než jsem si vůbec vybral nevěstu. Proč jsem nešel a neprohlédl si co nejvíc děvčat, než jsem si jednu z nich vybral? Ne! Vidět příliš mnoho žen mi připadalo skutečně nepříjemné a nechtěl jsem se unavovat. Ale když už jsem si to děvče vybral, mohl jsem si ji taky trochu líp prozkoumat a alespoň se ujistit, že bude ochotna mi vyjít vstříc na půl cesty, jak je to zvykem v milostných románech s dobrým koncem! Jenže já si vybral děvče s nesmírně vážným hlasem a s poněkud vzpurnou, ale přísně upravenou kšticí a měl jsem za to, že taková vážná bytost jistě neodmítne inteligentního, ne ošklivého a bohatého muže z dobré rodiny, jako jsem byl já. Už od prvních slov, která jsme vyměnili, jsem cítil jakési rozladění, ale rozladění je cesta k souladu. Musím se dokonce přiznat, že jsem si myslel:

„Jen ať zůstane, jaká je, protože se mi taková líbí, a změním se já sám, jestli si to bude přát.“

Celkem vzato jsem byl docela skromný, poněvadž je určitě snazší se změnit sám než převychovávat druhé.

Netrvalo dlouho a Malfentiovi se stali středem mého života. Trávil jsem s Giovannim večer co večer, protože od chvíle, kdy mě uvedl do své domácnosti, byl ke mně ještě laskavější a důvěrnější. Právě ta laskavost mě podporovala v mé dotěrnosti. Zprvu jsem jeho dámy navštěvoval jednou týdně, pak častěji a nakonec jsem k Malfentiům chodil každé odpoledne a zůstával u nich celé hodiny. Záminek, abych se u nich usadil, jsem měl dost a dost a myslím, že se nemýlím, když tvrdím, že mi je dokonce dávali sami. Občas jsem si s sebou brával housle a přehrával trochu s Augustou, která jediná z celé rodiny hrála na piano. Chyba byla, že nehrála Ada, dále byla chyba, že jsem sám na ty housle hrál tak špatně, a největší chyba byla, že Augusta nebyla žádná velká muzikantka. Z každé sonáty jsem musel vynechávat plno pasáží, protože byly příliš těžké, pod nepravdivou záminkou, že jsem příliš dlouho nesáhl na housle. Pianista je skoro vždy lepší než diletant houslista a Augusta měla slušnou techniku, ale já, ač jsem hrál daleko hůř než ona, jsem s ní pořád nebyl spokojen a myslíval jsem si:

„Oč líp bych hrál já, kdybych to uměl jako ona!“

Zatímco já posuzoval Augustu, ostatní zas posuzovali mě, a jak jsem se dozvěděl později, ne právě příznivě. Ostatně Augusta by byla ty naše sonáty ochotně přehrávala znovu a znovu, ale já si všiml, že to Adu nudí, a proto jsem několikrát předstíral, že jsem housle zapomněl doma. Potom se už o nich Augusta nezmínila.

Jenomže já s Adou nežil jen ty hodiny, které jsem trávil u Malfentiů. Velice brzy byla se mnou celý den. Byla to žena, kterou jsem si vyvolil, a proto byla už moje a já ji zdobil všemi svými sny, aby se mi ta odměna života jevila ještě krásnější. Zdobil jsem ji, propůjčoval jsem jí všechny vlastnosti, jejichž potřebu jsem cítil a jichž se mi nedostávalo, protože se měla stát nejen mou družkou, ale také mou druhou matkou, která by mě uvedla do plného, mužného života, naplněného bojem a vítězstvím.

Ještě než jsem ji odevzdal jiným, zkrášlil jsem si ji ve svých snech taky fyzicky. Ve skutečnosti jsem běhal za svého života za řadou žen a řada z nich se taky dala dostihnout. Ve snách jsem je dostihl všechny. Nezkrášluju si je přirozeně tím, že bych měnil jejich rysy, ale dělám to jako jeden můj přítel, nesmírně delikátní malíř, který při portrétování krásných žen myslí intenzivně ještě na nějakou jinou krásnou věc, například na nejjemnější porcelán. Jsou to nebezpečné sny, protože mohou dodávat ženám, o kterých tak sníme, novou moc; když je pak spatříme znovu ve skutečném světle, zachovávají si něco z plodů, květů a porcelánu, kterými byly oděny.

O tom, jak jsem se Adě dvořil, se mi špatně vypravuje. V mém životě bylo potom dlouhé období, kdy jsem se snažil zapomenout na to hloupé dobrodružství, jež mě naplňovalo studem, tím studem, který člověka nutí křičet a protestovat:

„Takový hlupák! To jsem přece nebyl já!“

A kdo tedy? Ale už i ten protest přináší trochu úlevy a já ji potřeboval. Kdybych byl tak jednal před desíti lety, ve dvaceti, budiž! Ale být potrestán takovou hloupostí jen proto, že jsem se rozhodl oženit, to mi připadá opravdu nespravedlivé. Já, který prošel všemi možnými dobrodružstvími a vedl si v nich s podnikavostí hraničící s nestoudností, jsem se najednou změnil v bojácného chlapečka, který se snaží dotknout ruky své milované tak, aby si toho ani nevšimla, a pak zbožňuje tu část svého vlastního těla, které se dostalo cti toho doteku. Vzpomínám na toto dobrodružství, nejčistší, jaké jsem kdy prožil, ještě dnes, když už jsem starý, jako na nejhanebnější. Bylo to všechno nějak nemístné, nevhodné, asi jako by se desítiletý chlapec upnul k prsům své kojné! Fuj!

A jak taky vysvětlit to moje dlouhé váhání promluvit jasně a říct Adě: „Rozhodni se! Chceš mě, nebo ne?“ Chodil jsem k nim rovnou ze svých snů; počítal jsem schody, které vedly do toho jejich prvního patra, a říkával jsem si, že jsou-li liché, znamená to, že mě miluje, a liché byly pokaždé, protože jich bylo třiačtyřicet. A tak jsem k ní přicházel pln jistoty, ale nakonec jsem mluvil o něčem jiném. Ada ještě nenašla příležitost dát mi najevo své pohrdání a já, já mlčel! Na Adině místě bych takového třicetiletého kluka nakopal někam!

Musím ovšem říct, že v jistém smyslu jsem se od dvacetiletého zamilovance, který mlčí a čeká, až se mu jeho milovaná vrhne kolem krku, přece jen trochu lišil. Já na nic takového nečekal. Já jsem chtěl promluvit, jenže později. Jestli jsem nejednal, bylo to tím, že jsem pochyboval sám o sobě. Vyčkával jsem, až se stanu ušlechtilejším, silnějším, hodnějším své božské dívčiny. To mohlo nastat den ze dne. Proč tedy nepočkat?

Stydím se taky, že jsem včas nezpozoroval, do jaké pohromy se to ženu. Měl jsem před sebou děvče nanejvýš prosté, ale moje neustálé snění z ní udělalo nanejvýš zkušenou koketu. To moje nesmírné rozhořčení, když se jí konečně podařilo dát mi najevo, že o mně nechce nic slyšet, bylo neoprávněné. Jenomže já jsem propletl skutečnost a sny tak těsně, že jsem nedokázal ani přesvědčit sám sebe, že mě nikdy nepolíbila.

Nevyznat se v ženách, to je vlastně doklad nedostatečné mužnosti. Předtím jsem se nezmýlil nikdy, a tak si myslím, že jsem v Adině případě udělal chybu tím, že jsem svůj vztah k ní pokřivil od samého začátku. Přiblížil jsem se k ní, ne abych ji získal, nýbrž abych si ji vzal za ženu, což je pro lásku neobvyklá cesta; je sice široká, je pohodlná, ale nevede k cíli, i když vede k jeho blízkosti. Lásce, k níž se tak došlo, chybí zásadní vlastnost – podrobení ženy. Muž se tak připravuje ke své roli velice netečně a tato netečnost se může rozšířit na všechny jeho smysly, mezi jinými taky na zrak a sluch.

Nosil jsem všem třem děvčatům denně květiny a všechny tři jsem obšťastňoval svými výstřednostmi, a především jsem jim denně s neuvěřitelnou lehkomyslností předkládal svůj vlastní životopis.

Každému se stane, že vzpomíná tím vroucněji na minulost, čím důležitější je přítomnost. Říká se dokonce, že umírající vidí v poslední horečce před sebou znovu celý svůj život. Moje minulost se mne v té chvíli zmocnila se vší prudkostí posledního loučení, protože jsem měl pocit, že se od ní velice vzdaluju. A tak jsem tedy o ní vyprávěl těm třem děvčatům, povzbuzován živou pozorností Augusty a Alberty, pozorností, která měla možná – ale tím si nejsem jist – zakrýt nepozornost Ady. Augustu s tou její mírnou povahou co chvíli něco dojalo a Alberta poslouchala moje líčení studentské nevázanosti s tvářemi zrůžovělými touhou smět jednou prožít taky taková dobrodružství.

Mnohem později jsem se od Augusty dozvěděl, že žádná z nich nevěřila, že ty moje historky jsou pravdivé. Augustě proto připadaly tím vzácnější: poněvadž jsem si je vymyslel, připadaly jí víc moje, než kdyby mi je dal osud skutečně zakusit. Albertě byla i ta část, které nevěřila, přesto příjemná, protože v ní objevila výtečné nápady. Jediný, kdo byl pohoršen, byla vážná Ada. Měl jsem ve svém úsilí stejný úspěch jako střelec, kterému se podařilo zasáhnout střed terče, jenomže ne svého, ale vedlejšího.

A přitom byly ty historky z valné části pravdivé. Nedovedu říct, do jaké míry, poněvadž jsem je před děvčaty Malfentiových vypravoval tolika jiným ženám, že se bez mé vůle pozměnily, aby byly výraznější. Byly pravdivé od okamžiku, kdy jsem je neuměl vypravovat jinak. Dnes už pro mne nemá význam dokazovat jejich pravdivost. Nerad bych bral iluzi Augustě, které dělá radost věřit, že jsem si je vymyslel. A pokud jde o Adu, myslím si, že teď už změnila názor a pokládá je za pravdivé.

Můj naprostý nezdar u Ady se projevil právě ve chvíli, kdy jsem usoudil, že bych měl konečně promluvit jasně. Přijal jsem tu očividnou skutečnost s překvapením a nejdřív jsem jí nevěřil. Neřekla nikdy jediné slovo, které by svědčilo o tom, že cítí vůči mně odpor, a před těmi drobnými náznaky, které nemluvily o zvlášť velké sympatii ke mně, jsem zavíral oči. A kromě toho já sám jsem ještě nevyslovil nezbytné slovo a mohl jsem si dokonce představovat, že Ada neví, že jsem ochoten si ji vzít, a může si myslet, že chci jako výstřední a ne právě nejctnostnější student něco docela jiného.

V důsledku mých příliš rozhodných manželských záměrů se nedorozumění neustále protahovalo. Je pravda, že teď už jsem toužil po celé Adě, které jsem v duchu vytrvale dával stále hladší tváře, menší ruce a nohy a štíhlejší a tenčí pas. Toužil jsem po ní jako po ženě i milence. Ale rozhodující je, jak se člověk k ženě přiblíží poprvé.

A tak se tedy stalo, že mě u Malfentiů třikrát po sobě přijaly jen Augusta a Alberta. Adinu nepřítomnost omluvily poprvé jakousi zdvořilostní návštěvou, podruhé nevolností a potřetí mi neřekly vůbec nic, pokud jsem se polekán nezeptal sám. Augusta, na niž jsem se náhodou obrátil, neodpověděla. Místo ní odpověděla Alberta, na kterou se podívala, jako by ji prosila o pomoc: Ada prý šla k tetě.

Zalapal jsem po dechu. Bylo zřejmé, že se mi Ada vyhýbá. Den předtím jsem ještě její nepřítomnost vydržel a protahoval jsem návštěvu v naději, že se nakonec přece jen ukáže. Ale tentokrát jsem zůstal jen chvíli neschopen otevřít ústa a potom jsem se pod záminkou, že mě bolí hlava, zvedl k odchodu. Zvláštní, že nejsilnější pocit, který se mne zmocnil, když jsem se tenkrát setkal s Adiným odporem, byla zlost a rozhořčení! Napadlo mě dokonce obrátit se na Giovanniho, aby děvče povolal k pořádku. Muž, který se chce ženit, je schopen i takové věci – docela po způsobu svých předků.

Ale tato třetí Adina nepřítomnost měla ještě hlubší význam. Náhoda tomu chtěla, že jsem zjistil, že Ada byla doma, ale že se zavřela ve svém pokoji.

Nejdřív ovšem musím připomenout, že u Malfentiů byl ještě někdo, koho se mi nepodařilo získat – a to byla malá Anna. Před ostatními už na mě neútočila, protože jí zle vyplísnili. Několikrát se dokonce připojila k sestrám a poslouchala moje historky. Ale když jsem pak odcházel, dohonila mě ve dveřích, hezky mě poprosila, abych se k ní naklonil, stoupla si na špičky, a jakmile se jí podařilo přitisknout pusu přímo k mému uchu, řekla šeptem, tak aby ji nemohl slyšet nikdo jiný než já:

„Jsi blázen, rozumíš, opravdický blázen!“

Nejlepší na tom je, že před ostatními mi ten tichošlápek vykal. Byla-li u toho paní Malfentiová, běžela se malá Anna okamžitě schovat do její náruče a maminka ji hladila a říkala:

„Ta naše Annuccia je teď najednou tak milá, viďte?“ Neodporoval jsem a milá Anna mi tak vynadala bláznů ještě mnohokrát. Přijímal jsem to se zbabělým úsměvem, který mohl vypadat jako dík. Doufal jsem, že se dítě neodváží vypravovat o svých výpadech dospělým, a bylo mi proti mysli říkat Adě, jaký názor má o mně její sestřička. Nakonec mě to dítě uvádělo opravdu do rozpaků. Kdykoli jsem mluvil s ostatními a přitom se mé oči setkaly s jejími, musel jsem si okamžitě najít důvod, proč se dívat jinam, a dělat to přirozeně nebylo lehké. Určitě jsem se červenal. Zdálo se mi, že mi to neviňátko může svým soudem škodit. Nosil jsem jí dárky, ale ani ty ji nedokázaly ochočit. Zřejmě si byla své moci a mé slabosti vědoma a i v přítomnosti jiných se na mne dívala drze jako nějaký vyšetřovatel. Domnívám se, že každý z nás má na svém svědomí tak jako na těle skrytá citlivá místa, na která neradi myslíme. Nevíme ani, co to je, ale víme, že to tam je. Odvracel jsem pohled od těch dětských očí, protože se ve mně snažily slídit.

Ale když jsem tenkrát odcházel od Malfentiů sám a celý zničený a malá Anna za mnou přiběhla, abych se k ní sklonil a poslechl si její obvyklou poklonu, sehnul jsem se k ní s tváří zkroucenou jako u skutečného blázna a natáhl jsem k ní do drápů zaťaté ruce tak hrozivě, že ode mne s pláčem a křikem utekla.

Tak se stalo, že jsem Adu uviděl ještě téhož dne, protože na ten pláč a křik přiběhla právě ona. Malá Anna jí se vzlykáním vyprávěla, že jsem jí ošklivě pohrozil, protože mi řekla, že jsem blázen.

„Ale vždyť on je blázen, a tak jsem mu to tedy řekla. Co je na tom zlého?“

Neposlouchal jsem, co dítě říká, jen jsem si s úžasem uvědomoval, že je Ada doma. Tak tedy její sestry lhaly, totiž jen Alberta, protože Augusta to nechala na ní, a tím se tomu vyhnula! Na okamžik jsem uhodl všechno a věděl jsem naprosto přesně, jak se věci mají. Řekl jsem Adě:

„Jsem rád, že vás vidím. Myslel jsem, že jste už tři dny u tety.“

Neodpověděla mi, protože se nejdřív sehnula k plačícímu dítěti. Toto otálení s odpovědí, na kterou jsem měl podle svého názoru právo, mi vehnalo krev do hlavy. Nenacházel jsem slov. Udělal jsem další krok ke dveřím z bytu, a nebýt toho, že Ada promluvila, byl bych šel a víckrát se už nevrátil. Ve vzteku mi připadalo náramně lehké vzdát se snu, který už trval příliš dlouho.

Ale Ada se mezitím, celá červená, obrátila a řekla, že se vrátila před chvilkou, poněvadž nestihla tetu doma.

To stačilo, abych se uklidnil. Jak mi byla drahá, když se tak mateřsky skláněla k malé Anně, která nepřestávala řvát. Její tělo bylo tak ohebné, že se zdálo, jako by se zmenšilo, aby měla blíž k té maličké. Zíral jsem na ni s obdivem a znovu jsem si říkal, že je moje.

Cítil jsem v sobě takový klid a mír, že jsem chtěl, aby se zapomnělo na nelibost, kterou jsem před chvílí dal najevo, a tak jsem byl k Adě, a dokonce i k Anně co nejpřívětivější. Se srdečným smíchem jsem řekl:

„Říká mi tak často blázen, že jsem jí chtěl ukázat, jak se takový blázen tváří a chová doopravdy. Odpusťte! A ty taky, chuděrko Annuccio, ty se taky neboj, já jsem hodný blázen!“

I Ada byla velice, převelice milá. Vyplísnila malou, která pořád ještě vzlykala, a omluvila se za ni. Kdybych byl měl štěstí a Anna v zlosti odběhla, byl bych promluvil. Byl bych řekl větu, která se možná nachází i v některých učebnicích cizích řečí, hezky připravená usnadnit život tomu, kdo nezná jazyk země, kde právě dlí:

„Mohu požádat vašeho otce o vaši ruku?“

Bylo to poprvé, co jsem se chtěl ženit, a proto jsem se ocitl v naprosto neznámé zemi. Do té doby jsem s ženami, s nimiž jsem měl tu čest, jednal jinak. Ty jsem prostě popadl a vzal útokem.

Ale nebyl jsem s to vyslovit ani těchto několik slov. Potřebovalo to přece jen určitý čas. Potřebovalo to prosebný výraz v tváři, který se vzápětí po tom boji s Annou a taky s Adou těžko nasazoval, a z druhého konce chodby se už blížila paní Malfentiová, přivolaná křikem holčičky.

Natáhl jsem ruku k Adě, která mi ihned srdečně podala svou, a řekl jsem:

„Na shledanou zítra! Omluvte mě u milostivé paní.“

Ale pak jsem zaváhal, mám-li tu ruku, důvěřivě spočívající v mé, pustit jen tak. Cítil jsem, že jestli v té chvíli odejdu, propasu u Ady, která se mě snažila zahrnout laskavostmi, aby mě odškodnila za neomalenosti své sestřičky, jedinečnou příležitost. A tak jsem tedy uposlechl okamžitého popudu, sklonil jsem se k její ruce a lehce jsem se jí dotkl rty. Potom jsem otevřel dveře a kvapně vyšel; ale ještě než jsem to udělal, zahlédl jsem Adu, která mi až do té chvíle nechávala svou pravou ruku, zatímco levou objímala Annu, jež se jí držela za sukně, jak se s údivem dívá na svou ručku, které se dotkly mé rty, málem jako by se chtěla podívat, jestli na ní není něco napsáno. Paní Malfentiová si toho, co jsem udělal, myslím nevšimla.

Na schodech jsem se na okamžik zastavil, sám udiven, co jsem to bez jakéhokoli předběžného úmyslu udělal. Že zde ještě byla možnost vrátit se ke dveřím, které jsem za sebou zavřel, zazvonit a požádat, jestli bych nemohl Adě říct, co marně hledala na své ruce? Nemyslím! To by ode mne nebylo dost důstojné, protože bych tím dal najevo příliš velkou netrpělivost. Kromě toho jsem ji upozornil, že se vrátím, a tím jsem jí předem naznačil, že jí něco chci. Teď už záleží jen na ní, aby mi dala příležitost se vyslovit, a já se vyslovím. Konečně jsem tedy přestal vykládat historky všem třem a místo toho jsem políbil ruku jen jediné.

Ale zbytek dne byl dost nepříjemný. Byl jsem neklidný a plný obav. Říkal jsem si, že ten můj neklid pramení jedině z netrpělivosti, kdy už budu mít v tom dobrodružství jasno. Namlouval jsem si, že jestli mě Ada odmítne, budu docela klidně běhat za jinými. To, že na ní tak lpím, je jen důsledek mého svobodného rozhodnutí a toto rozhodnutí se dá anulovat dalším, které by je zrušilo! Nechápal jsem ještě, že v té chvíli pro mě na světě jiné ženy neexistují a že potřebuju jedině Adu.

I noc, která přišla potom, mi připadala nesmírně dlouhá; skoro celou jsem ji probděl. Ponocování jsem nechal po otcově smrti, a abych se k němu vracel teď, když jsem se rozhodl oženit, to by bylo divné. Šel jsem proto brzy do postele s touhou po spánku, ve kterém čas utíká tak rychle.

Ve dne jsem přijal Adino vysvětlení, proč nebyla třikrát v saloně v době, kdy jsem tam byl já, s nejslepější důvěrou, založenou na pevném přesvědčení, že vážná žena, kterou jsem si vybral, by nedovedla lhát. V noci už ta důvěra tak velká nebyla. Uvažoval jsem, jestli jsem jí to vlastně neřekl sám, že ji Alberta – když Augusta odmítla mluvit – omluvila tou návštěvou u tety. Nepamatoval jsem se dobře, co všechno jsem jí v tom rozhorlení řekl, ale měl jsem dojem, že jsem se jí o tom určitě zmínil. Škoda! Kdybych to nebyl udělal, vymyslela by si možná na omluvu něco jiného a já bych ji tak přistihl při lži a měl už konečně jasno, po kterém jsem prahl.

Tady jsem si mohl uvědomit, co pro mne Ada znamená; říkal jsem si totiž, abych se utišil, že nebude-li mě chtít, pak se nikdy neožením. Její odmítnutí tedy změní celý můj život. A v představách jsem se dál utvrzoval v myšlence, že to odmítnutí bude pro mne možná štěstím. Vzpomněl jsem si na onoho řeckého filozofa, který tvrdí, že časem bude litovat jak ten, kdo se žení, tak ten, kdo zůstane svobodný. Zkrátka, neztratil jsem ještě schopnost smát se svému vlastnímu dobrodružství; postrádal jsem jen jedinou schopnost – schopnost spát.

Usnul jsem až na úsvitě. Když jsem se vzbudil, bylo už tak pozdě, že mě od chvíle, kdy jsem mohl na návštěvu k Malfentiovým, dělilo jen pár hodin. Bylo tedy už zbytečné cokoli si představovat a shledávat další příznaky, které by mi vysvětlily Adiny city. Jenže zabránit myšlenkám, aby se nezabývaly něčím, na čem jim zvlášť záleží, to není snadná věc. Kdyby to člověk dokázal, byl by mnohem šťastnější tvor. Po celý čas, co jsem se šlechtil – a toho dne jsem to přeháněl – jsem myslel jen na jedno jediné: udělal jsem dobře, že jsem Adě políbil ruku, nebo jsem udělal chybu, že jsem ji nepolíbil i na rty?

Toho rána mě taky napadlo něco, co mi značně uškodilo, protože mě to připravilo i o tu trochu mužné iniciativy, kterou mi moje podivná chlapeckost ponechala. Byla to bolestná pochybnost: a co když si mě Ada vezme jen proto, že ji k tomu přinutí rodiče, a přitom mě nemiluje, ba naopak ke mně cítí odpor? Bylo totiž jisté, že mě u nich mají všichni rádi, Giovanni, paní Malfentiová, Augusta i Alberta; jedině o Adě jsem měl pochybnosti. Na obzoru se najednou rýsoval obvyklý románek o děvčeti, které rodina přinutila k nenáviděnému sňatku. Ale to já nepřipustím. To byl další důvod, proč jsem si musel promluvit s Adou, a jedině s ní. Nestačí, abych jí řekl tu obvyklou větu, jak jsem si ji připravil. Musím se jí podívat do očí a zeptat se:

„Miluješ mne?“

A až mi řekne své ano, sevřu ji do náručí, abych podle jejího chvění poznal, je-li upřímné.

Tak jsem měl dojem, že jsem se připravil na všechno. Ve skutečnosti jsem však zjistil, že jsem se dostavil k této zkoušce svého druhu, a přitom jsem se v knize zapomněl podívat zrovna na ty stránky, o kterých budu muset mluvit.

Přivítala mě jen paní Malfentiová; usadila mě do kouta velkého salonu a okamžitě začala živě žvatlat, takže jsem se nemohl zeptat ani na dcery. Byl jsem proto trochu roztržitý a opakoval jsem si lekci, abych ji nezapomněl, než přijde vhodná chvíle. Najednou jsem zpozorněl, jako když mě probudí zahlaholení trubky. Paní Malfentiová právě vypracovávala jakýsi úvod. Začala mě ujišťovat o svém přátelství, o přátelství svého muže a o sympatiích celé jejich rodiny včetně malé Anny. Známe se už takovou dobu! Vídáme se den co den celé čtyři měsíce.

„Pět měsíců,“ opravil jsem ji, protože jsem si to v noci spočítal a vzpomněl jsem si, že k mé první návštěvě došlo na podzim a teď jsme už měli plné jaro.

„Ano, pět!“ řekla paní Malfentiová po chvilce zamyšlení, jako by si to přepočítávala po mně. A pak vyčítavě dodala:

„Mám dojem, že kompromitujete Augustu.“

„Augustu?“ zeptal jsem se, protože jsem měl dojem, že jsem špatně slyšel.

„Ano!“ přikývla paní Malfentiová. „Vzbuzujete v ní klamné naděje a kompromitujete ji!“

Prostoduše jsem se prozradil:

„Ale já přece s Augustou nikdy nemluvím!“

Hnula sebou, jako by ji to bolestně překvapilo – nebo se mi to jen zdálo?

Já jsem se zatím snažil usilovně přemýšlet: i když jsem to pokládal za nedorozumění, pochopil jsem okamžitě, jaká je to důležitá věc, a chtěl jsem ji rychle vysvětlit. V duchu jsem znovu viděl, jak se celých těch pět měsíců od návštěvy k návštěvě nezabývám ničím jiným než sledováním Ady. Hrával jsem sice s Augustou a občas jsem skutečně mluvil spíš s ní, poněvadž mě poslouchala, než s Adou, ale to všechno jen proto, aby ty moje historky schválila a pak je vykládala Adě. Měl jsem promluvit s paní Malfentiovou jasně a povědět jí o svých plánech s Adou? Ale krátce předtím jsem se rozhodl, že si promluvím jedině s Adou a prozkoumám její city. Možná že kdybych promluvil s paní Malfentiovou jasně, bylo by to všechno dopadlo jinak, a když bych si byl nemohl vzít Adu, nebyl bych si vzal ani Augustu. Protože jsem se však nechal vést rozhodnutím, k němuž jsem došel, než jsem mluvil s paní Malfentiovou, a protože mě to, co mi řekla, tak překvapilo, neřekl jsem nic.

Přemýšlel jsem usilovně, ale přitom poněkud zmateně. Chtěl jsem pochopit, chtěl jsem uhodnout, oč jde, a rychle. Jenže když člověk příliš otvírá oči, vidí všechno hůř. Napadlo mi, že mě možná chtějí vyhnat z domu, ale zdálo se mi, že tu možnost můžu vyloučit. Byl jsem nevinen vzhledem k tomu, že jsem se Augustě, kterou chtěli chránit, vůbec nedvořil. Ale možná že mi připisovali zájem o Augustu, aby nekompromitovali Adu. A proč by zase měli takovým způsobem chránit Adu, nebyla to přece žádná malá holčička? Byl jsem si jist, že jsem ji nepopadl za vlasy, leda ve snu. Ve skutečnosti jsem se sotva lehce dotkl rty její ruky. Nechtěl jsem, aby mi zakázali vstup do rodiny, protože jsem chtěl, než ji opustím, promluvit s Adou. A tak jsem se tedy třesoucím hlasem zeptal:

„Ale tak mi řekněte, milostivá paní, co mám dělat, abych si nikoho nerozhněval?“

Zaváhala. Byl bych býval raději, kdybych jednal s Giovannim, který myslel s křikem. Potom řekla rozhodně, ale se snahou být zdvořilá, jak to bylo zřejmé z jejího hlasu:

„Měl byste k nám chodit nějaký čas méně často; tedy ne každý den, ale dvakrát nebo třikrát týdně.“

Jisto je, že kdyby mi byla řekla drsně, abych šel a už se nevracel, byl bych ji ve shodě se svým záměrem snažně prosil, aby mě u nich trpěla ještě jeden nebo dva dny, protože jsem chtěl mít jasno ve svých vztazích k Adě. Ale to, co mi řekla, bylo daleko mírnější, než jsem se obával, a tak jsem si dodal odvahu projevit svoji nelibost:

„Ale jestli si přejete, já už do vašeho domu ani nevkročím!“

Došlo na to, co jsem čekal. Paní Malfentiová protestovala, mluvila znovu o tom, jak si mě všichni váží, a snažně mě prosila, abych se na ni nezlobil. A já se zachoval velkomyslně, slíbil jsem jí všechno, co chtěla, to znamená, že se čtyři nebo pět dní zdržím návštěv a nepřijdu, že k nim pak zase budu s jistou pravidelností chodit dvakrát nebo třikrát týdně, a hlavně že jí to nebudu mít za zlé.

Jakmile jsem jí to všechno slíbil, chtěl jsem ukázat, že své sliby taky dodržím, a zvedl jsem se, že už půjdu. Paní Malfentiová se smíchem protestovala:

„Mne přece kompromitovat nemůžete, a proto jen klidně zůstaňte.“

A když jsem přesto prosil, aby mi dovolila odejít, protože jsem si právě vzpomněl, že mám něco na práci, zatímco ve skutečnosti jsem se jen nemohl dočkat, kdy už budu sám, abych si mohl to zvláštní dobrodružství, jež mě potkalo, líp rozvážit, požádala mě přímo, abych zůstal, že prý jí tak dokážu, že se na ni nezlobím. Nezbylo mi než zůstat a snášet dál muka prázdného klábosení, kterému se potom oddala, klábosení o módě, kterou se nemíní řídit, o divadle, a dokonce i o suchu, s nímž se hlásí jaro.

Zanedlouho nato jsem byl rád, že jsem zůstal, poněvadž jsem zjistil, že potřebuju ještě jedno vysvětlení. Beze všech okolků jsem paní Malfentiovou, jejíž řeči jsem už nevnímal, přerušil dotazem:

„A to se dozví celá rodina, že jste mě žádala, abych k vám nechodil?“

V prvním okamžiku vypadala, jako by se už na naše ujednání ani nepamatovala. Potom začala protestovat:

„Abyste k nám nechodil? Ale jen pár dnů, rozumějte! Neřeknu to nikomu, ani manželovi, a byla bych vám vděčná, kdybyste se zachoval taky tak!“

I to jsem slíbil, a taky že si vymyslím různé záminky, kdyby se mě někdo ptal, proč se už neukazuju tak často. Pro tu chvíli jsem slovům paní Malfentiové věřil a v duchu jsem si představoval, jak asi bude Ada překvapena a bolestně dotčena mou nenadálou nepřítomností. Byla to nesmírně příjemná představa!

Zůstal jsem pak ještě chvíli a jen jsem pořád čekal na další nápad, co dál, zatímco paní domu mluvila o cenách potravin, které jsou v poslední době přímo enormní.

Místo dalšího nápadu se objevila teta Rosina, Giovanniho sestra, starší než on, ale daleko méně inteligentní. Měla však něco z jeho morální fyziognomie, a bylo toho dost, aby v ní člověk poznal jeho sestru. Především totéž vědomí vlastních práv a zároveň povinností ostatních, i když poněkud komické, poněvadž bylo bez jakýchkoli zbraní, kterými by si zjednala váhu, a pak taky ten zlozvyk zvyšovat rychle hlas. Domnívala se, že má v bratrově domě taková práva, že – jak jsem se pak dozvěděl – dlouhou dobu pokládala paní Malfentiovou za vetřelce. Byla svobodná a žila s jedinou služebnou, o které mluvila pořád jako o svém největším nepříteli. Když umírala, poručila mé ženě, aby dala pozor na její byt, dokud z něho neodejde služebná, která se o ni starala. V Giovanniho rodině ji všichni snášeli, protože se báli její útočnosti.

Zase jsem neodešel. Teta Rosina měla ze všech neteří nejraději Adu. Zatoužil jsem si získat její přátelství rovněž a hledal jsem, co bych jí řekl milého. Vzpomněl jsem si matně, že když jsem ji uviděl (totiž zahlédl, poněvadž tenkrát jsem necítil potřebu se na ni dívat) posledně, hovořily neteře hned po jejím odchodu o tom, že nevypadá dobře. Jedna z nich dokonce řekla:

„Zřejmě se rozzlobila na služku a hnulo jí to žlučí!“

Našel jsem, co jsem hledal; přívětivě jsem se zadíval do vrásčitého obličeje staré paní a řekl jsem jí:

„Vidím, milostivá, že jste se velice zotavila.“

To jsem neměl říkat! Podívala se na mne užasle a protestovala:

„Já jsem pořád stejná. Z čeho bych se měla zotavovat?“

Chtěla vědět, kdy jsem ji viděl naposled. Nevěděl jsem už přesně, kdy to bylo, a musel jsem ji upamatovávat, že jsme spolu strávili celé odpoledne a že jsme seděli i s jejími neteřemi tady v tom salonu, ale ne na téhle straně jako teď, nýbrž na druhé. Chtěl jsem jí dát najevo svůj zájem, ale vysvětlování, kterého se dožadovala, to příliš protahovalo. Moje pokrytectví mě tížilo, až mi to působilo opravdovou bolest.

Paní Malfentiová s úsměvem zasáhla:

„Snad jste nechtěl říct, že teta Rosina ztloustla?“

Hrome! Tak proto je teta Rosina tak dotčená! Byla jako její bratr značně tlustá, a přitom pořád doufala, že zhubne.

„Ztloustla? Kdepak! Měl jsem na mysli, že má milostivá lepší barvu.“

Snažil jsem se dál tvářit příjemně, ačkoli jsem se musel držet, abych jí neřekl něco sprostého.

Ale teta Rosina se ani pak neupokojila. Nebyla v posledním čase nikdy nemocná a nechápala, proč by tak byla měla vypadat. A paní Malfentiová jí dala za pravdu.

„Naopak, vypadá pořád stejně, to už je její zvláštnost,“ řekla obrácena ke mně. „Nezdá se vám?“

Zdálo se mi. Bylo to přece jasné. Okamžitě jsem se zvedl. Podal jsem tetě Rosině ruku velice srdečně v naději, že si ji udobřím, ale ona ke mně natáhla svou, aniž se na mne podívala.

Jen jsem z toho domu vytáhl paty, okamžitě jsem měl lepší náladu. Ta úleva! Už jsem nemusel dávat pozor, co má paní Malfentiová za lubem, ani se nutit, abych se zalíbil tetě Rosině. Myslím si skutečně, že nebýt drsného zásahu tety Rosiny, byla by chytrácká paní Malfentiová dosáhla dokonale svého a já bych od nich odcházel navýsost spokojen, jak se ke mně pěkně chovali. Hnal jsem se skoky ze schodů. Teta Rosina byla málem jakýmsi komentářem k paní Malfentiové. Paní Malfentiová mi navrhla, abych k nim několik dnů nechodil. Milostivá paní je příliš laskavá! Udělám ještě víc, než si přeje, a víckrát se u nich neukážu! Mučily mě, ona, teta Rosina i Ada! Jakým právem? Protože jsem se chtěl oženit? Ale já už to pustil z hlavy! Svoboda je tak krásná!

S těmito pocity jsem běhal po ulicích dobrou čtvrthodinu. Potom jsem pocítil potřebu ještě větší svobody. Musel jsem dát nějakým způsobem definitivně najevo své rozhodnutí, že už k nim nevkročím. Myšlenku napsat a rozloučit se dopisem jsem zavrhl. Nedám-li jim vědět, co zamýšlím, bude rozchod ještě opovržlivější. Jednoduše k Giovannimu a celé jeho rodině zapomenu chodit.

Nakonec jsem přišel na pravý způsob, jak jim své rozhodnutí naznačím, nenápadný, roztomilý, ale právě proto tak trochu ironický. Běžel jsem do květinářství, vybral jsem nádhernou kytici a tu jsem poslal paní Malfentiové s navštívenkou, na kterou jsem nenapsal nic než datum. Víc nebylo třeba. Bylo to datum, které nikdy nezapomenu, a možná že je nezapomene ani Ada a její matka: 5. května, výroční den Napoleonovy smrti.

Zařídil jsem, aby kytici doručili spěšně. Bylo nesmírně důležité, aby došla ještě téhož dne.

Ale co potom? Všechno bylo hotovo, všechno, víc se už dělat nedalo. Ada zůstávala s celou svou rodinou ode mne odloučena a já musel žít a nečinně čekat, než za mnou někdo z nich přijde a poskytne mi příležitost, abych udělal nebo promluvil něco jiného.

Běžel jsem do své pracovny, abych se mohl zavřít a přemýšlet. Kdybych byl ustoupil své bolestné netrpělivosti, byl bych se okamžitě rozběhl zpátky k Malfentiům – i za cenu, že bych tam byl dřív než moje kytice. Záminek bych byl měl dost. Mohl jsem si třeba zapomenout deštník!

Ale něco takového jsem nechtěl. Posláním té kytice jsem zaujal skvělý postoj, a ten bylo teď nutno zachovat. Musel jsem klidně čekat, na tahu byli oni.

Soustředění, k němuž mi dopomohla má pracovna a od něhož jsem očekával úlevu, mi objasnilo jediné důvody mého zoufalství, které se vystupňovalo až k slzám. Miluju Adu! Ještě jsem však nevěděl, jestli to je to pravé slovo, a tak jsem v analýze pokračoval. Chtěl jsem ji, nejen aby mi patřila, ale taky aby byla mou ženou. Ji, s tím jejím mramorovým obličejem a mladým tělem, ji, s tou její vážností, tak velkou, že nikdy nepochopí můj způsob myšlení, jemuž ji nebudu učit, protože se ho navždy vzdám, ji, která mě naučí životu plnému pochopení a práce. Chtěl jsem ji se vším všudy a všechno všudy jsem chtěl od ní. A tak jsem konečně dospěl k názoru, že to bylo to pravé slovo: Miluju Adu.

Měl jsem pocit, že jsem došel k něčemu velmi důležitému, co by mi mohlo být vodítkem. Pryč s váháním! Teď už bylo jedno, vím-li, jestli mě miluje, nebo ne. Bylo třeba se pokusit ji dostat, a mohl-li Giovanni o ní rozhodovat, nebylo už nutno mluvit s ní. Bylo zapotřebí všechno okamžitě vyjasnit a tak rychle dosáhnout štěstí, nebo naopak na všechno zapomenout a uzdravit se. Proč bych měl tolik trpět čekáním? Jakmile bych věděl – a to jsem se mohl dozvědět jedině od Giovanniho – že je Ada pro mne definitivně ztracená, nemusel bych už aspoň bojovat s časem: plynul by pak pomalu dál, aniž bych cítil potřebu ho popohánět. Definitivní věc je vždycky pokojná, protože se oprostila od času.

Rozběhl jsem se okamžitě k Giovannimu. Musel jsem na dvě místa; nejprve do jeho kanceláře v ulici, které se dodnes říká Nové domy, protože jí tak říkali naši dědové. Je to ulice poblíž moře, zastíněná vysokými starými domy a k večeru poloprázdná, takže jsem mohl jít rychle. Cestou jsem si sestavoval, co mu povím, aby to bylo co nejkratší. Stačí, když mu řeknu, že jsem se rozhodl vzít si jeho dceru. Nebudu na něho naléhat ani ho přemlouvat. Jako obchodník bude sám vědět, co mi odpovědět, jakmile uslyší, oč ho žádám. Jen mi pořád dělalo starost, mám-li při takové příležitosti mluvit spisovně, nebo dialektem.

Jenže Giovanni už v kanceláři nebyl, odešel do Tergestea. Vydal jsem se tedy tam. Už ne tak rychle, poněvadž jsem věděl, že na burze budu muset delší dobu čekat, než s ním budu moct mluvit o samotě. Když jsem došel na Via Cavana, musel jsem zpomalit, úzká ulice byla ucpaná davem. A právě v okamžiku, kdy jsem se prodíral tímto davem, se mi jako v nějakém vidění konečně po dlouhých hodinách hledání udělalo jasno: Malfentiovi chtějí, abych si vzal Augustu, a ne Adu, a to z toho prostého důvodu, že Augusta je do mne zamilovaná, zatímco Ada ani v nejmenším, jinak by nebyli zasáhli, aby nás vzdálili. Řekli mi, že kompromituju Augustu, a přitom se Augusta kompromituje sama – tím, že mě miluje. Viděl jsem to v tom okamžiku všechno v tak jasném světle, jako kdyby mi to řekl někdo od nich. A domyslel jsem si taky, že Ada s mým vyhoštěním od Malfentiů souhlasila. Nemiluje mě a nebude mě milovat, alespoň dokud mě miluje její sestra. Uprostřed davu na Via Cavana jsem tedy uvažoval daleko přesněji než ve své samotářské pracovně.

Když se dnes ve vzpomínkách vracím k těm pěti památným dnům, které mě přivedly do manželství, žasnu, jak to, že mé city tenkrát nemírnilo vědomí, že mě miluje chuděra Augusta. Od chvíle, co mě vyhnali od Malfentiů, jsem Adu miloval se vztekem. Proč mi nedala aspoň trochu zadostiučinění jasná představa, že mě paní Malfentiová vyhostila nadarmo, protože jsem u nich zůstal dál a tak blízko Adě, totiž v Augustině srdci? Mně naopak její žádost, abych Augustu nekompromitoval, to jest abych si ji vzal, připadala jako další urážka. Cítil jsem k tomu nehezkému děvčeti, které mě milovalo, právě takové opovržení, jaké cítila ke mně, aniž jsem to připouštěl, její krásná sestra, kterou jsem zas miloval já.

Přidal jsem znovu do kroku, ale změnil jsem směr a pustil jsem se k domovu. Už jsem nepotřeboval mluvit s Giovannim, teď jsem už věděl, jak se zařídit; a to s takovou zoufalou jistotou, že teď bych se byl už vymanil z toho pomalu plynoucího času a měl konečně pokoj. Kromě toho mluvit o tom s tím nevychovaným Giovannim bylo nebezpečné. Paní Malfentiová mluvila takovým způsobem, že jsem ji pochopil až na Via Cavana. Její muž by byl s to se chovat jinak. Řekl by mi možná rovnou:

„Proč si chceš brát Adu? No tak! Neudělal bys líp, kdyby sis vzal Augustu?“

Vzpomněl jsem si totiž na jednu jeho poučku, kterou by se mohl v tomto případě dobře řídit:

„Musíš vždycky svému protivníkovi řádně vysvětlit, oč jde, protože jen tak budeš mít jistotu, že tomu rozumíš líp než on!“

A co pak? Byl by z toho otevřený rozchod. Jedině potom by si mohl čas běžet, jak chce, já už bych neměl nejmenší důvod se do toho plést – byl bych u pevného bodu! Vzpomněl jsem si ještě na další Giovanniho poučku a té jsem se chopil, protože mi dávala velikou naději. Dokázal jsem se jí držet pět dní, celých těch pět dní, v nichž se má vášeň změnila v nemoc. Giovanni rád říkal, že se s likvidováním žádné záležitosti nemá pospíchat, pokud se od této likvidace nedá očekávat nějaká výhoda: každá záležitost se dřív či později likviduje sama, jak dokazuje fakt, že v celých tak dlouhých dějinách světa zůstalo tak málo záležitostí nevyřízených. Dokud se záležitost nelikviduje, může se vždycky ještě obrátit k lepšímu.

Nevzpomněl jsem, že Giovanni měl taky jiné poučky, které říkaly opak, a upjal jsem se k tady té. Dospěl jsem k železnému předsevzetí, že neudělám ani krok, dokud se nedozvím, že mou věcí hnulo něco nového v můj prospěch. A měl jsem z toho takovou škodu, že snad kvůli tomu pak už žádné moje předsevzetí nevydrželo tak dlouho.

Sotva jsem dospěl k tomuto předsevzetí, dostal jsem vizitku od paní Malfentiové. Poznal jsem její písmo na obálce, a než jsem ji otevřel, napadlo mě v liché naději, že už jen to železné předsevzetí stačilo, aby litovala, že se ke mně zachovala tak špatně, a aby mi nadbíhala. Když jsem zjistil, že na vizitce jsou jen písmena _p. r_., což znamenalo poděkování za květiny, které jsem jí poslal, vrhl jsem se na postel a zaťal jsem zuby do polštáře, málem jako bych se k němu chtěl přibít, abych se nerozběhl a neporušil své předsevzetí. Jaká ironická vyrovnanost se zračila z té zkratky! Daleko větší než vyrovnanost, o které hovořilo datum, jež jsem připsal na svou navštívenku já a jež už samo o sobě znamenalo jakési předsevzetí a možná i výčitku. _Remember_, řekl Karel I., než mu usekli hlavu, a zřejmě tím myslel ten den! Já taky vyzval svou protivnici, aby pamatovala a aby se bála!

Bylo to pět strašných dnů a strašných nocí a já bděl nad jejich úsvity a západy, které znamenaly konec a začátek a přibližovaly hodinu mé svobody, svobody bít se znovu za svou lásku.

Připravoval jsem se na ten boj. Teď už jsem věděl, jakého mě mé děvče chce. Vzpomínám si na své tehdejší předsevzetí tak snadno především proto, že zrovna takové předsevzetí jsem učinil znovu, není to tak dávno, a pak taky proto, že jsem si je napsal na kus papíru, který mám dodnes. Předsevzal jsem si, že budu vážnější. To znamenalo, že tedy nebudu vyprávět historky, jež budí smích, ale mne ostouzejí, a kvůli nimž mě nehezká Augusta miluje a moje Ada s opovržením odmítá. Dále to byl úmysl chodit každé ráno v osm do kanceláře, kde jsem se už takovou dobu neukázal, ne snad abych se s Olivim přel o svých právech, nýbrž abych s ním pracoval a tak mohl časem převzít sám správu svých obchodních záležitostí. To všechno se mělo uskutečnit, až bude doba trochu klidnější, právě tak jako jsem měl později, to znamená, až zase nabudu svobody, přestat kouřit; teď jsem si to strašné mezidobí nemohl ještě ztěžovat. Adu čekal dokonalý manžel. Proto jsem měl ještě různé jiné záměry, jako věnovat se vážné četbě nebo půlhodinku denně šermovat a párkrát týdně jezdit na koni. Čtyřiadvacet hodin dne sotva stačilo.

Během těch dlouhých dnů odloučení mě ani na hodinu neopustila nejtrpčí žárlivost. To předsevzetí zbavit se všech vad, abych byl po několika týdnech připraven dobýt Adu, bylo jistě hrdinské. Ale co do té doby? Nechají ji ostatní muži z města na pokoji, nebudou se pokoušet vzít mi moji paní, zatímco já se budu podrobovat nejtvrdšímu odříkání? Určitě se mezi nimi najde někdo, kdo se nepotřebuje tak školit, aby byl příznivě přijat. Věděl jsem, nebo jsem si myslel, že vím, že kdyby Ada našla někoho, kdo by jí vyhovoval, řekla by ano a nečekala by, až se zamiluje. Kdykoli jsem v těch dnech potkal dobře oblečeného, zdravého a vyrovnaného muže, cítil jsem k němu nenávist, protože jsem měl dojem, že by se mohl hodit Adě. Nač se z těch dnů nejlíp pamatuju, je žárlivost, která se snesla na můj život jako mlha.

Na té strašné úzkosti, aby mi zatím někdo Adu nevzal, není nic k smíchu, uváží-li se, jak to nakonec dopadlo. Když si teď vzpomenu na ty dny plné vášně, cítím ke svému věšteckému duchu veliký obdiv.

Několikrát jsem v noci obcházel kolem jejich oken. Nahoře se zřejmě dál bavili, tak jako když jsem tam býval i já. O půlnoci nebo chvíli předtím se v saloně zhasínalo. A já prchal, aby mě nezahlédl nějaký host, který musel každou chvíli vyjít z domu.

Kromě toho mi celé ty dny hodinu po hodině ztrpčovala ještě netrpělivost. Proč se po mně nikdo neptá? Proč něco nedělá Giovanni? Jak to, že se nediví, že mě nevídá ani doma, ani v Tergesteu? Souhlasil tedy i on s tím, abych byl od nich vyhoštěn? Často uprostřed své denní nebo noční procházky jsem se najednou rozběhl domů, abych se ujistil, jestli se někdo nepřišel po mně ptát. A protože jsem nedokázal jít spát v pochybnostech, budil jsem chuděru Mariu, abych se na to zeptal. Pročekal jsem celé hodiny doma, poněvadž tam jsem byl nejsnáz k zastižení. Ale nikdo se po mně neptal, a kdybych se nebyl rozhodl jednat sám, byl bych určitě dodnes svobodný.

Jednou večer jsem šel hrát do klubu. Už léta jsem se tam neukázal, jelikož jsem to kdysi slíbil otci. Ale teď se mi zdálo, že ten slib už nemůže platit, otec přece nemohl předvídat, že se ocitnu v takové tíživé situaci a budu tak nutně potřebovat trochu se rozptýlit. Nejdřív jsem vyhrál s takovým štěstím, že mě to sklíčilo, protože mi to připadalo jako odškodnění za neštěstí, které jsem měl v lásce. Pak jsem prohrál, a to mě sklíčilo taky, protože se mi zdálo, že podléhám ve hře, tak jako jsem podlehl v lásce. Hraní se mi okamžitě zprotivilo: nebylo to důstojné mne ani Ady. Tak mě ta láska očistila!

Pamatuju se z těch dnů taky na to, jak tato tak drsná skutečnost zničila všecky mé sny o lásce. Od té chvíle byly už ty sny docela jiné. Místo o lásce jsem snil o vítězství. Jednou okrášlila jeden můj sen návštěvou Ada. Byla ustrojena jako nevěsta a šla se mou k oltáři, ale když nás nechali o samotě, nezačali jsme se objímat ani pak. Byl jsem její muž a získal jsem právo se jí zeptat:

„Jak jsi mohla dovolit, aby se ke mně tak chovali?“

O jiná práva mi nešlo.

Našel jsem v šuplíku náčrtky dopisů psaných Adě a Giovannimu a paní Malfentiové. Jsou z těch dnů. Paní Malfentiové jsem napsal prostý dopis, kterým jsem se s ní loučil, poněvadž odjíždím na dlouhou cestu. Nepamatuju se však, že bych měl někdy něco takového v úmyslu: nemohl jsem přece opustit město, dokud jsem si nebyl jist, že za mnou někdo nepřijde. To neštěstí, kdyby přišli a nenašli mě doma! Žádný z těch dopisů nebyl odeslán. Myslím si dokonce, že jsem je psal, jen abych zachytil na papíře své myšlenky.

Už léta jsem se pokládal za nemocného, ale byla to nemoc, kterou trpěli spíš druzí než já. Tenkrát jsem poznal „bolestivou“ nemoc, spoustu nepříjemných fyzických pocitů, z kterých jsem byl nesmírně nešťastný.

Začalo to takto: vstal jsem jednou kolem jedné po půlnoci, poněvadž jsem nemohl usnout, a kráčel jsem vlahou nocí, až jsem došel k jedné předměstské kavárně, kde jsem nikdy nebyl a kde jsem tedy nemohl potkat žádného známého, což mi bylo velmi milé, poněvadž bych byl rád pokračoval v diskusi s paní Malfentiovou, do které jsem se pustil už na posteli, a nechtěl jsem, aby se mi do toho někdo pletl. Paní Malfentiová mi dělala výčitky. Říkala, že jsem se jejím dcerám pokoušel pod stolem šlapat na nohy. Studený pot mě zaléval, když jsem si pomyslel, že se mi teď možná u Malfentiů skutečně vyčítá něco takového. Nepřítomný je vždycky vinen a možná že mého vyhoštění využili, aby se spolčili proti mně. V ostrém světle kavárny byla už obrana snazší. Pravda, kolikrát bych se byl rád dotkl nohou Adiny nožky a jednou se mi dokonce zdálo, že se mi to podařilo a že o tom věděla. Pak se ovšem ukázalo, že jsem se tiskl k dřevěné noze stolu, a ten přece mluvit nemohl.

Předstíral jsem zájem o biliár. Jakýsi pán, opírající se o berlu, přistoupil blíž a sedl si vedle mě. Poručil si citronádu, a poněvadž číšník čekal, co si poručím já, dal jsem si ji taky, přestože citrony nesnáším. Mezitím se berla opřená o pohovku, kde jsme seděli, svezla na zem a já se málem instinktivně sklonil, abych ji zvedl.

„Á, Zeno!“ poznal mě kulhavec, zrovna když mi chtěl poděkovat.

„Tullio!“ vykřikl jsem překvapeně a podal jsem mu ruku. Chodili jsme spolu do školy a už léta jsme se neviděli. Věděl jsem o něm, že po dokončení střední školy nastoupil do jakési banky a že tam má pěkné místo.

Byl jsem pořád ještě tak roztržitý, že jsem se rovnou zeptal, čím to, že má pravou nohu najednou kratší a musí chodit o berli. Výtečně naložen mi vyprávěl, že před půl rokem onemocněl revmatismem a ten mu nakonec zmrzačil nohu.

Okamžitě jsem mu začal radit nejrůznější kúry. To je nejlepší způsob, jak bez velké námahy předstírat živou účast. Ale on je už všechny prodělal. A tak jsem radil dál:

„Proč nejsi v tuhle dobu dávno v posteli? Nezdá se mi, že by ti ten noční vzduch zrovna dělal dobře.“

Odpověděl dobromyslným žertem, že ani mně noční vzduch zrovna neprospívá, protože kdo netrpí revmatismem, ten si ho může, pokud je živ, vždycky ještě uhnat. A právo chodit pozdě spát přiznává dokonce i rakouská ústava. Ostatně na rozdíl od obecného mínění nemá teplo a zima s revmatismem nic společného. Studoval svou nemoc, studium jejích příčin a léků bylo dokonce jediné, co na tom světě dělal: dlouhou dovolenou z banky potřeboval spíš k prohloubení tohoto studia než k léčení. Pak mi vyprávěl, že právě prodělává zvláštní kúru. Jí denně obrovské množství citronů. Toho dne jich spolykal už třicet, ale doufá, že bude-li se v tom cvičit, dokáže jich sníst i víc. Svěřil se mi, že podle jeho názoru jsou citrony dobré i pro řadu jiných nemocí. Co je jí, cítí, že mu přílišné kouření, kterému propadl i on, už nedělá takové potíže.

Když jsem si představil to množství kyseliny, přeběhl mi po zádech mráz, ale tuto představu okamžitě vystřídala jiná a poněkud radostnější: neměl jsem sice citrony rád, ale kdyby mi umožnily dělat bez úhony, co musím nebo chci, a přitom mě zprostily všeho dalšího odříkání, polykal bych jich taky tolik. Úplná svoboda znamená, že si člověk může dělat, co chce, pod podmínkou, že bude dělat taky všelicos, co se mu líbí míň. Skutečné otroctví znamená být odsouzen k odříkání – ne Herkules, ale Tantalos.

Potom začal i Tullio předstírat hrozný zájem, jak se mi vede. Byl jsem pevně rozhodnut, že mu o své nešťastné lásce nepovím, ale potřeboval jsem si ulevit. Mluvil jsem o svých potížích (tak jsem tomu říkal, a přitom vím určitě, že to žádné skutečné potíže nebyly) a tak jsem je přeháněl, že jsem měl nakonec v očích slzy, zatímco Tulliovi bylo čím dál líp, poněvadž měl dojem, že jsem na tom hůř než on.

Zeptal se mě, jestli pracuju. Celé město vědělo, že nic nedělám, a já měl strach, aby mi nezáviděl, protože jsem v té chvíli naprosto nutně potřeboval být litován. A tak jsem zalhal. Řekl jsem mu, že pracuju ve své kanceláři, ne mnoho, ale přinejmenším šest hodin denně, a dalších šest hodin mi zaberou náramně spletité záležitosti, které jsem zdědil po otci a matce.

„Dvanáct hodin,“ poznamenal Tullio a se spokojeným úsměvem mi dopřál to, po čem jsem bažil, svůj soucit:

„Není ti opravdu co závidět, věř!“

Bylo tomu přesně tak a já jsem tím byl tak dojat, že jsem se musel přemáhat, aby mi nevyhrkly slzy. Cítil jsem se nešťastný jako snad nikdy, a pochopitelně že v takovém nezdravém stavu útrpnosti se sebou samým se mi mohlo snadno leccos stát.

Tullio začal znovu o své nemoci, která představovala taky jeho hlavní zábavu. Prostudoval si anatomii nohy a se smíchem mi vypravoval, že jde-li člověk rychlým krokem, pak doba, v níž takový krok probíhá, nepřesahuje půl vteřiny a během této půl vteřiny je v pohybu neméně než čtyřiapadesát svalů. Ustrnul jsem a mé myšlenky se okamžitě rozběhly k mým nohám hledat tam ten obludný stroj. Myslím, že ho našly. Těch čtyřiapadesát soukolí jsem v něm přirozeně nerozeznal, jen cosi ohromně složitého, co se okamžitě porouchalo, sotva jsem na to upjal svou pozornost.

A tak jsem tedy z té kavárny odešel s kulháním a několik dnů jsem se ho nezbavil. Chůze se pro mne stala tíživou a navíc lehce bolestivou prací. Vypadalo to, jako by se té změti mechanismů nedostával olej, a proto o sebe při pohybu střídavě dřely. Za pár dnů to poněkud povolilo, protože mě postihlo něco horšího, jak se o tom hned zmíním. Ale ještě dnes, když o tom píšu, dívá-li se někdo na mne, když se pohybuju, uvádí mě těch čtyřiapadesát pohybů do rozpaků a mám co dělat, abych neupadl.

Tuhle potíž má na svědomí Ada. V době lásky se stává plno zvěře obětí lovců nebo jiných zvířat. Já se v té době stal obětí nemoci a jsem si jist, že kdybych se byl o tom obludném stroji dozvěděl jindy, nebylo by mi to udělalo nic.

Pár poznámek na listu papíru, který jsem si schoval, mi připomíná další zvláštní dobrodružství z oněch dnů. Kromě záznamu o další poslední cigaretě, doprovázeného projevem důvěry, že se uzdravím z nemoci oněch čtyřiapadesáti pohybů, je tam také pokus o báseň věnovanou… mouše. Kdybych nevěděl, jak se věci mají, řekl bych, že ty verše sepsala nějaká ctihodná slečna, která tyká tvorům, o nichž pěje; ale protože jsem je složil já, nezbývá mi než věřit, že byl-li jsem já schopen něčeho takového, pak už je každý schopen všeho.

Tak tedy jak se ty verše zrodily: vrátil jsem se domů pozdě v noci, a místo abych si šel lehnout, odebral jsem se do pracovny a tam jsem si zapálil plynovou lampu. V jejím světle mě začala obtěžovat moucha. Podařilo se mi ji plácnout, ale jen slabě, abych se neumazal. Potom jsem na ni zapomněl, ale najednou jsem ji viděl, jak se uprostřed stolu pomalu vzpamatovává. Stála vztyčená a vypadala vyšší než předtím, protože měla jednu nožku bez vlády a nemohla ji pokrčit. Dvěma zadními nožkami si vytrvale hladila křídla. Pak se pokusila pohnout, ale spadla na záda. Zvedla se tedy a vrátila se umíněně ke své vytrvalé práci.

A tu jsem tedy napsal ty verše, poněvadž jsem pln úžasu objevil, že ten drobounký tvor, zachvácený takovou bolestí, se ve svém strašlivém úsilí řídí dvěma omyly: tím, že si s takovou umíněností hladila křídla, kterým se nic nestalo, dávala moucha v prvé řadě najevo, že neví, z kterého orgánu pochází její bolest; a vytrvalost jejího úsilí pak dokazovala, že v její nepatrné mysli je základní víra, že na zdraví má právo každý, a pokud nás opustilo, musí se zase vrátit. Byly to omyly, jež lze snadno omluvit, jde-li o hmyz, který žije jen jednu roční dobu a nemá čas nabýt zkušeností.

Ale přišla neděle. Uplynul pátý den od mé poslední návštěvy u Malfentiů. Ač pracuju málo, ke svátečním dnům, které dělí život v kratší úseky a tím ho dělají snesitelnějším, jsem odjakživa choval velkou úctu. Tímto svátečním dnem končil i pro mne lopotný týden a měl jsem právo se z toho radovat. Nezměnil jsem své plány ani v nejmenším, ale pro ten den prostě neplatily a já si řekl, že se sejdu s Adou. Nepokazím ty plány ani slovíčkem, ale musím se s ní vidět, protože je taky možné, že se už celá věc změnila v můj prospěch a že by tedy byla hrozná škoda, kdybych se dál zbytečně trápil.

A tak jsem se tedy v poledne rozběhl, pokud mi to dovolily chuděry mé nohy, do města a na ulici, kudy musela paní Malfentiová s dcerami, jak jsem věděl, cestou ze mše. Byla neděle plná slunce, a jak jsem šel, myslel jsem na to, že mě možná v městě očekává to, nač tak čekám – Adina láska!

Nebylo tomu tak, ale na chvíli jsem měl tu iluzi. Štěstí mi neuvěřitelně přálo. Ocitl jsem se tváří v tvář Adě, samotné Adě. Podlomila se mi kolena a zalapal jsem po dechu. Co teď? Podle svého předsevzetí jsem měl ustoupit s odměřeným pohledem a nechat ji přejít. Měl jsem však v hlavě trochu zmatek, protože předtím byla ta předsevzetí jiná a podle jednoho z nich, jak jsem se pamatoval, jsem si s ní měl promluvit otevřeně a dozvědět se svůj osud přímo z jejích úst. Neustoupil jsem tedy, a když mě pozdravila, jako bychom se rozešli před pěti minutami, připojil jsem se k ní.

Řekla mi:

„Dobrý den, pane Cosini! Mám trochu naspěch.“

„Dovolíte, abych vás kousek doprovodil?“

S úsměvem souhlasila. Měl jsem promluvit, nebo ne? Dodala, že jde rovnou domů, a tak jsem pochopil, že mám jen pět minut, abych to řekl, a to jsem ještě plno času ztratil počítáním, stačí-li mi to na všechny ty důležité věci, které jí musím povědět. Raději je neříkat vůbec než je neříct všechny! Mátlo mě taky, že tenkrát bylo u nás v městě pro děvče kompromitující už to, že se dalo doprovázet po ulici mládencem. Ada mi to dovolila. Nemohl jsem se spokojit s tím? Mezitím jsem se na ni díval a přitom jsem se pokoušel cítit znovu a úplně svou lásku, která se zastřela mlhou hněvu a nejistoty. Budu ji mít znovu aspoň ve svých snech? Připadala mi malá a zároveň velká, taková harmonie se linula z jejích tahů. Sny se ke mně vracely v zástupech i zde, vedle ní, skutečné. Byl to můj způsob touhy a já se k němu vrátil s hlubokou radostí. Poslední stopy zlosti a záští se mi vytratily z duše.

Ale vtom se za námi ozvalo váhavé oslovení:

„S dovolením, slečno!“

Pohoršeně jsem se otočil. Kdo se to opovažuje přerušovat vysvětlování, s nímž jsem ještě ani nezačal? Za námi stál jakýsi holobradý, černovlasý a bledý panáček a nedočkavě se díval na Adu. Podíval jsem se na ni rovněž v bláhové naději, že mě požádá o pomoc. Stačilo jediné znamení a byl bych se na to individuum vrhl, abych se ho zeptal, co se to opovažuje. A kéž by chtěl v té své opovážlivosti pokračovat! Kdyby mi bylo dopřáno vybít se brutálním násilím, bylo by okamžitě po mých obtížích.

Ale Ada mi to znamení nedala. Podala mu ruku s nenuceným úsměvem, který lehce pozměnil nejen kresbu jejích tváří a úst, ale také třpyt jejích očí:

„Pan Guido!“

To křestní jméno mě zabolelo. Mne před chvilkou oslovila příjmením.

Podíval jsem se líp na toho pana Guida. Byl oblečen s vybranou elegancí a v pravé ruce, na které měl nataženou rukavici, držel hůlku s neobyčejně dlouhou rukojetí ze slonoviny, jakou bych já nenosil, ani kdyby mi za to platili nevím co za kilometr. Vůbec jsem si nevyčítal, že jsem v tom chlapíkovi viděl pro Adu nebezpečí. Některá pochybná individua se strojí elegantně a nosí i takové hole.

Adin úsměv mě zahnal zpátky do nejběžnějších společenských kolejí. Představila nás. A já se taky usmál! Adin úsměv připomínal trochu zčeření průzračné vody, které se dotkl lehký větřík. Můj úsměv připomínal taky takový pohyb, ale tentokrát jako by tu vodu rozvlnil kámen, který do ní dopadl.

Jmenoval se Guido Speier. Můj úsměv byl ihned přirozenější, protože se mi okamžitě nabízela příležitost povědět mu něco nepříjemného:

„Vy jste Němec?“

Zdvořile mi odpověděl, že uznává, že podle jména si to o něm může myslet každý. Ale dokumenty ukazují, že jejich rodina je řadu století italská. Mluvil naprosto přirozeně toskánštinou, zatímco já a Ada jsme byli odsouzeni ke svému ohavnému dialektu.

Díval jsem se na něho, abych líp slyšel, co říká. Byl to neobyčejně krásný mladý muž; za jeho přirozeně pootevřenými rty bylo vidět dokonale bílé zuby. Jeho oči byly živé a výrazné, a když smekl, zahlédl jsem, že jeho tmavé a trochu zvlněné vlasy pokrývají celou plochu, kterou jim matka příroda vyhradila, zatímco značnou část mé hlavy už zabralo čelo.

Byl bych ho nenáviděl, i kdyby tam Ada nebyla, ale má nenávist mě soužila a pokoušel jsem se ji mírnit. Říkal jsem si:

„Je pro Adu příliš mladý.“

A pak mi taky napadlo, že se k němu chová tak důvěrně a mile, protože jí to přikázal otec. Třeba to byl někdo, kdo byl důležitý pro Malfentiovy obchody, a v takových případech musí, aspoň podle mých představ, spolupracovat celá rodina. Zeptal jsem se ho:

„Chcete se v Terstu usadit?“

Odpověděl mi, že je v Terstu už měsíc a že zde zakládá obchodní dům. Oddechl jsem si. Mohl jsem si to myslet!

Kráčel jsem kulhavě, ale docela nenuceně, protože si toho nikdo nevšímal. Díval jsem se na Adu a snažil se zapomenout na všechno ostatní včetně toho druhého, co šel s námi. Jsem v podstatě člověk přítomnosti a na budoucnost, pokud nezastírá očividnými stíny přítomnost, nemyslím. Ada kráčela mezi námi dvěma a měla v tváři neustále neurčitý výraz radosti, který se blížil takřka úsměvu. Ta radost mi připadala nová. Komu patřil ten úsměv? Mně, poněvadž mě neviděla takovou dobu?

Poslouchal jsem, o čem mluví. Hovořili o spiritismu a okamžitě jsem pochopil, že Guido uvedl k Malfentiům klepající stoleček. Hořel jsem touhou se ujistit, že ten sladký úsměv bloudící Adě po rtech patří mně, a vpadl jsem jim do řeči s improvizovanou duchařskou historkou. Žádný básník nemohl improvizovat na dané rýmy líp než já. Ještě než jsem věděl, kde vlastně skončím, začal jsem prohlášením, že teď už taky věřím v duchy vzhledem k tomu, co se mi stalo den předtím zrovna na téhle ulici… vlastně ne… tamhle na té vedlejší, vidíte! Pak jsem Adě připomněl, že přece znala profesora Bertiniho, toho, co zemřel nedávno ve Florencii, kam se přestěhoval, když ho přeložili do penze. Dočetl jsem se o jeho smrti v krátké zprávičce kterýchsi místních novin, ale pak jsem to nadobro pustil z hlavy, a kdykoli jsem si na něho vzpomněl, vždycky jsem ho viděl, jak se prochází florentskými Cascinami a užívá zaslouženého odpočinku. A tak tedy když jsem šel včera ulicí rovnoběžnou s tou, po které jdeme, přidal se ke mně – a řekl jsem přesně, na kterém místě – jakýsi pán, který mě znal a já jeho zřejmě taky. Měl takovou divnou chůzi jako ženská, která se kroutí, aby se jí líp šlo.

„Určitě, to mohl být jen profesor Bertini!“ řekla Ada se smíchem.

Ten smích patřil mně, a tak jsem povzbuzen pokračoval:

„Věděl jsem, že ho znám, ale nemohl jsem si vzpomenout, kdo to je. Mluvilo se o politice. Byl to Bertini, už podle všech těch pitomostí, které říkal tím svým bečivým hlasem…“

„I ten hlas!“ zasmála se Ada znovu a nedočkavě se na mě dívala, jak to skončí.

„Ano, zřejmě to byl Bertini,“ řekl jsem s hranou hrůzou; jaký herec to ve mně přišel nazmar!

„Na rozloučenou mi stiskl ruku a pak odhopkoval. Šel jsem několik kroků za ním, abych si to dal trochu dohromady. Teprve když mi zmizel z očí, uvědomil jsem si, že jsem mluvil s Bertinim. S Bertinim, který je už rok mrtev!“

Brzy nato se zastavila u brány jejich domu. Stiskla Guidovi ruku a řekla, že ho večer čeká. Potom se rozloučila i se mnou a řekla mi, abych k nim večer přišel, jestli se nebojím, že se budu nudit, budou prý točit stolečkem.

Neodpověděl jsem, ani jsem nepoděkoval. Musel jsem si to pozvání promyslet, než je přijmu. Zdálo se mi, že znělo jako projev povinné zdvořilosti. Ano, pro mne možná ten sváteční den skončí tímhle setkáním. Ale chtěl jsem vypadat zdvořile, abych si nechal všechny cesty otevřené a mohl případně přijmout. Zeptal jsem se jí na Giovanniho, poněvadž s ním potřebuju mluvit. Ada mi odpověděla, že ho najdu v kanceláři, šel tam kvůli jakési naléhavé záležitosti.

Guido a já jsme tam stáli a dívali se za elegantní postavičkou, která mizela v šeru chodby. Nevím, co si v té chvíli myslel Guido. Co se mne týče, byl jsem nesmírně nešťastný; proč se s tím pozváním neobrátila nejdřív na mne a pak na Guida?

Vraceli jsme se společně stejnou cestou skoro až k místu, kde jsme se setkali s Adou. Guido, zdvořilý a nenucený (právě tuhle nenucenost jsem záviděl ostatním ze všeho nejvíc), mluvil pořád ještě o příhodě, kterou jsem si na místě vymyslel a kterou on bral vážně. Ve skutečnosti bylo na té příhodě pravdy jen tolik, že v Terstu žil i po Bertiniho smrti jistý chlapík, který taky žvanil samé hlouposti, chodil, jako by se pohyboval po špičkách, a měl rovněž zvláštní hlas. Poznal jsem ho právě v těch dnech a na chvilku mi připomněl Bertiniho. Bylo mi docela příjemné, že si Guido láme hlavu rozbíráním toho mého výmyslu. Říkal jsem si, že ho nesmím nenávidět, protože to pro Malfentiovy není nic než důležitý obchodní partner; ale byl mi svou hledanou elegancí a svou holí nesympatický. Dokonce tak nesympatický, že jsem se nemohl dočkat, kdy se ho konečně zbavím. Slyšel jsem ho, jak uzavírá:

„Je taky možné, že chlapík, o kterém jste mluvil, byl mnohem mladší než Bertini, chodil jako grenadýr a měl mužný hlas a že se celá jeho podobnost omezovala jedině na to, že oba tak hloupě žvanili. To stačilo, aby se vaše představy upjaly k Bertinimu. Ale připustit něco takového by znamenalo taky věřit, že jste velice roztržitý.“

Nepomohl jsem mu v jeho úsilí:

„Já roztržitý? To je nápad! Jsem přece obchodník. Kam bych přišel, kdybych byl roztržitý!“

Pak mi napadlo, že jen marním čas. Chtěl jsem jít za Giovannim. Když už jsem se viděl s dcerou, můžu se vidět i s otcem, na něm přece záleželo daleko méně. Chtěl-li jsem ho zastihnout ještě v kanceláři, musel jsem si pospíšit.

Guido hloubal dál o tom, jak velký podíl lze na zázraku přičítat nepozornosti toho, kdo ho koná nebo kdo mu je přítomen. Chtěl jsem se rozloučit a vypadat přinejmenším stejně nenuceně jako on. Odtud ten chvat, značně blízký hrubosti, s nímž jsem ho přerušil a pak se rozloučil.

„Pro mne zázraky jsou i nejsou. Nesmí se to komplikovat přílišnými řečmi. Musí se tomu buď věřit, nebo nevěřit, ale v obou případech je to náramně prosté.“

Nechtěl jsem mu dát najevo svou antipatii, naopak se mi zdálo, že mu tím, co říkám, dělám ústupek, uváží-li se, že jsem přesvědčený pozitivista a v zázraky nevěřím. Ale byl to ústupek, který jsem udělal velice nerad.

Když jsem odcházel, kulhal jsem jako dosud nikdy a jen jsem doufal, že Guida nenapadne se za mnou dívat.

Bylo skutečně nutné, abych s Giovannim mluvil. Poznám přitom, jak se mám večer zachovat. Byl jsem pozván Adou a podle Giovanniho chování uvidím, jestli mám to pozvání přijmout, nebo si spíš uvědomit, že odporuje výslovnému přání paní Malfentiové. V mých vztazích k těm lidem musí být jasno, a jestli mi na to nestačí neděle, věnuju tomu i pondělí. Postupoval jsem bez přestání proti svým předsevzetím a ani jsem si to neuvědomoval. Naopak, zdálo se mi, že vykonávám rozhodnutí, k němuž jsem došel po pětidenním uvažování. Tak jsem totiž říkal tomu, co jsem v těch dnech dělal.

Giovanni mě přivítal halasným pozdravem, který mi udělal dobře, a vybídl mě, abych se posadil do lenošky stojící u zdi naproti jeho stolu.

„Pět minut! Okamžitě se vám věnuju!“

A hned nato:

„Snad nekulháte?“

Zrudl jsem, ale protože jsem měl zrovna šťastný den ve vymýšlení, řekl jsem mu, že jsem uklouzl, když jsem vycházel z kavárny, a dokonce jsem uvedl, v které kavárně se mi to stalo. Lekl jsem se, že by mohl můj kotrmelec přičítat alkoholickému oparu, a se smíchem jsem připojil další podrobnost: zrovna když jsem upadl, byl se mnou jeden známý, který trpí revmatismem a kulhá.

U Giovanniho stolu stál jeden jeho zaměstnanec a dva posluhové. Zřejmě nebyla nějaká zásilka zboží v pořádku a Giovanni zrovna prováděl jeden z těch svých drsných zásahů do chodu svého obchodu, o který se málokdy staral, poněvadž chtěl mít hlavu volnou, aby mohl dělat – jak sám říkal – jedině to, co by nikdo jiný místo něho udělat nemohl. Hulákal víc než obvykle, jako by chtěl své příkazy vtlouct do uší svých podřízených. Myslím, že šlo o to stanovit, jak mají vypadat vztahy mezi kanceláří a obchodem.

„Tady ten list,“ hulákal Giovanni a vzal z pravé ruky do levé kus papíru, který předtím vytrhl z jakési knihy, „podepíšeš ty, a úředník, který ho od tebe převezme, ti vrátí taky takový, který zas podepíše on.“

Zíral do tváří svých podřízených hned přes brýle, hned ponad brýle a na závěr znovu zařval:

„Rozuměli jste?“

Chtěl začít s tím vysvětlováním zas od začátku, ale mně se to už zdála příliš dlouhá ztráta času. Měl jsem zvláštní pocit, že čím víc si pospíším, tím líp budu moct bojovat o Adu, třebaže pak jsem s velkým překvapením zjistil, že na mne nikdo nečeká a že já taky nečekám na nikoho a vůbec tam nemám co dělat. Šel jsem k Giovannimu s napřaženou rukou:

„Přijdu k vám dnes večer.“

Okamžitě se mi věnoval, zatímco ostatní se stáhli stranou.

„Proč jste se u nás neukázal tak dlouho?“ zeptal se prostě.

Byl jsem samým úžasem až zmaten. Právě tuhle otázku jsem čekal od Ady, ale ona mi ji nepoložila, ač jsem na ni měl právo. Kdyby tam nebyli lidé, byl bych s Giovannim promluvil upřímně; on mi tu otázku položil a dokázal, že je bez viny na tom, co jsem od té chvíle pokládal za spiknutí proti sobě. On jediný byl nevinný a zasluhoval moji důvěru.

Možná že jsem tenkrát neuvažoval tak jasně a důkazem toho je, že jsem neměl dost trpělivosti počkat, až se posluhové a úředník vzdálí. A kromě toho jsem si chtěl promyslet, jestli Adě v té otázce nezabránil nenadálý příchod pana Guida.

Ale i sám Giovanni mi zabránil mluvit, poněvadž dával najevo, že má hrozně naspěch vrátit se k práci.

„Tak se tedy uvidíme večer. Uslyšíte houslistu, jakého jste ještě neslyšel. Říká, že je v houslích amatér, ale jen proto, že má tolik peněz, že by bylo pod jeho důstojnost to dělat profesionálně. Zamýšlí se věnovat obchodu.“

Pokrčil pohrdavě rameny:

„Já mám přece obchod rád, ale na jeho místě bych prodával jedině noty. Nevím, jestli ho znáte. Je to jistý Guido Speier.“

„Neříkejte! Opravdu?“ řekl jsem a přitom jsem s předstíraným potěšením potřásal hlavou a otvíral ústa a hýbal zkrátka a dobře vším, nač jsem mohl zapůsobit vůlí. Ten mladík umí taky hrát na housle?

„Opravdu? A tak dobře?“

Doufal jsem, že Giovanni žertuje, a přeháněnou chválou jsem chtěl naznačit, že Guido není nic než obyčejný vrzal. Ale Giovanni potřásal hlavou pořád s velikým obdivem.

Stiskl jsem mu ruku:

„Na shledanou!“

Kulhaje zamířil jsem ke dveřím. Vtom mě zastavila pochybnost. Možná že by bylo lepší, kdybych to pozvání nepřijal, a v tom případě bych to měl Giovannimu povědět. Otočil jsem se, že se k němu vrátím, ale tu jsem zpozoroval, že se na mne velice pozorně dívá nakloněn kupředu, aby měl ke mně blíž. Nemohl jsem to snést, a tak jsem šel.

Houslista! Je-li pravda, že hraje tak dobře, pak jsem prostě zničen. Kdybych aspoň na ty housle sám nehrál nebo se nenechal přemluvit a nehrával na ně u Malfentiů! Přinesl jsem k nim housle, ne abych si svým hraním získal jejich srdce, ale jako záminku, abych mohl prodlužovat své návštěvy. Já pitomec! Jako by se nenašla spousta jiných, a ne tak kompromitujících záminek!

Nikdo nemůže říct, že jsem se oddával iluzím o sobě. Vím, že mám velký smysl pro hudbu, a jestli se pídím i po nejsložitější hudbě, nedělám to z okázalosti, ale právě tento můj velký smysl pro hudbu mi říká – a už léta – že nebudu nikdy hrát tak, aby to posluchačům přinášelo potěšení. Jestliže přesto nepřestávám hrát, dělám to ze stejných důvodů, pro které se nepřestávám léčit. Mohl bych hrát dobře, kdybych nebyl nemocný, a honím se za zdravím i tehdy, když se snažím o rovnováhu na těch čtyřech strunách. V mém organismu je cosi lehce ochromeného a u houslí se toto ochromení jeví v celé šíři, a tudíž je snáz léčitelné. I mnohem méněcennější stvoření, pokud ví, co jsou třetinky, čtvrtinky a šestinky, dovede přecházet rytmicky přesně z jedněch do druhých, tak jako dovede přecházet jeho zrak od barvy k barvě. Na mne se však taková rytmická figura, jakmile ji zahraju, okamžitě přilepí a už se jí nezbavím, takže se pak vtírá i do následující a tím ji deformuje. Abych dostal noty na správné místo, musím si udávat takty nohama a hlavou, ale pak sbohem nenucenosti, sbohem jase, sbohem hudbo! Hudba vyváženého organismu je sama o sobě rytmem, jejž vytváří i vyčerpává. Až to tak budu umět, budu uzdraven.

Tehdy mi poprvé napadlo, abych vyklidil pole, opustil Terst a šel si někam jinam hledat rozptýlení. Neměl jsem už v co doufat. Ada byla pro mne ztracená. Tím jsem si byl jist! Cožpak jsem nevěděl, že si vezme muže, teprve až ho ocení a zváží, jako kdyby se mu měla udělit nějaká akademická pocta? Připadalo mi to směšné, protože na houslích přece nemůže u lidí při volbě manžela záležet, ale nebylo mi to nic platné. Cítil jsem, že na tom hraní záleží. Bylo rozhodující jako u zpěvavých ptáků.

Zalezl jsem do pracovny, ačkoli neděle ještě pro ostatní neskončila, a vytáhl jsem z pouzdra housle. Nevěděl jsem ještě, jestli je rozmlátím na kusy, nebo začnu hrát, ale pak jsem je zkusil, jako bych jim chtěl dát poslední sbohem, a nakonec jsem se pustil do studia věčného Kreutzera. Právě zde, v této pracovně, urazil smyčec v mé ruce takové spousty kilometrů, že jsem ho ve svém zmatku začal bezděčně hnát zas do dalších.

Všichni, co holdují těm zatraceným čtyřem strunám, dobře vědí, jak každý, pokud žije sám, věří, že každá trocha úsilí přináší odpovídající pokrok. Kdyby to tak nebylo, kdo by byl ochoten snášet ty nekonečné galeje, jako kdyby ho stihlo neštěstí, že někoho zavraždil? Po nějaké chvíli jsem měl pocit, že můj zápas s Guidem není definitivně ztracen. Kdo ví, nebude-li mi dopřáno vstoupit s vítěznými houslemi v ruce mezi Guida a Adu?

To nebyla domýšlivost, jen můj obvyklý optimismus, kterého jsem se nikdy nedokázal zprostit. Každá hrozící pohroma mě nejdřív vyděsí, ale hned nato na ni zase zapomenu v nejbezpečnější víře, že se jí vyhnu. A pak, tady stačilo jen zmírnit svůj soud o svých schopnostech jako houslisty. V umění toho druhu, jak víte, vyplývá bezpečný soud jedině ze srovnání, a to tu chybělo. Kromě toho vlastní housle znějí tak blízko ucha, že nemají nikdy daleko k srdci. Když jsem unaven nechal hraní, řekl jsem si:

„Výborně, Zeno, dnes sis zasloužil večeři.“

Bez nejmenšího váhání jsem se vydal k Malfentiovým. Přijal jsem pozvání, a tak jsem nemohl nepřijít. Pokojská mě přivítala roztomilým úsměvem a otázkou, jestli snad mi něco nebylo, že jsem se tak dlouho neukázal. Pokládal jsem to za šťastné znamení a dal jsem jí spropitné. Jejími ústy mi tu otázku položila celá rodina, kterou zastupovala.

Zavedla mě do salonu, ponořeného do nejhlubší tmy. Protože jsem vešel z plného světla předsíně, chvíli jsem neviděl zhola nic a neodvažoval jsem se hnout. Pak jsem rozeznal několik postav, rozsazených kolem stolku dosti daleko ode mne v pozadí salonu.

Přivítal mě Adin hlas; v šeru mi připadal smyslný. Usměvavý, jako pohlazení:

„Račte dál, sem, a nerušte duchy!“

Kdyby byla tak pokračovala, určitě bych je nebyl rušil.

Z jiného místa na obvodě stolku se ozval jiný hlas, Albertin nebo možná Augustin:

„Jestli se chcete taky zúčastnit vyvolávání, tady je ještě místečko.“

Byl jsem pevně rozhodnut nedat se odstrčit a zamířil jsem rozhodně k místu, odkud ke mně doléhal Adin pozdrav. Narazil jsem kolenem na okraj benátského stolečku, byl samá hrana. Pocítil jsem prudkou bolest, ale nedal jsem se zastavit a šel jsem dál, až jsem do­padl na sedátko, jež mi kdosi nabídl, nevím, kdo to byl, mezi dvěma děvčaty. Jedno z nich, napravo, byla, jak jsem se domníval, Ada a druhá Augusta. Abych se vyhnul jakémukoliv dotyku s Augustou, přitlačil jsem se okamžitě k té druhé. Přesto jsem si nebyl jist, jestli jsem se nezmýlil, a tak jsem se své pravé sousedky zeptal, abych slyšel její hlas:

„Byli jste už s duchy ve spojení?“

Guido, který seděl podle všeho naproti, mě přerušil. Pánovitě vykřikl:

„Ticho!“

A potom mírněji:

„Soustřeďte se a myslete intenzivně na mrtvého, kterého chcete vyvolat.“

Nemám nejmenší odpor proti pokusům nahlédnout do záhrobí. Byl jsem naopak rozmrzen, že jsem ten stoleček nezavedl do Giovanniho domácnosti sám, když tam měl takový úspěch. Ale neměl jsem chuť poslouchat Guidovy příkazy, a proto mě ani nenapadlo se soustřeďovat. Kromě toho jsem si už tolikrát navyčítal, že jsem celou věc nechal dojít až sem, aniž jsem Adě řekl jasné slovo, že bych to byl vyklopil nejraději všechno hned, když už jsem ji měl vedle sebe v té tak příznivé tmě. Zadržel mě jediný slastný pocit, že ji mám tak blízko po všem tom strachu, že jsem ji už ztratil navždycky. Cítil jsem její hebké vlahé šaty, které se otíraly o mé, a zdálo se mi taky, že jak jsme tak přitisknuti k sobě, musí se má noha dotýkat její nožky, na níž večer nosila, jak jsem věděl, lakovaný střevíček. Bylo toho po tom dlouhém utrpení až příliš.

Guido promluvil znovu:

„Prosím vás, soustřeďte se. Poproste teď ducha, kterého jste vy­volávali, aby se projevil a pohnul se stolečkem.“

Byl jsem rád, že se nepřestává zabývat stolečkem. Opíral jsem se o Adu celou váhou a ona to bez odporu snášela. Teď už to bylo jasné: kdyby mě nemilovala, netrpěla by mi to. Nastala chvíle, abych se vyslovil. Zvedl jsem ze stolku pravou ruku a tichounce jsem ji vzal kolem pasu:

„Miluju vás, Ado,“ řekl jsem tiše a tváří u její, aby mě líp slyšela.

Děvče chvíli neodpovídalo. Potom však tichým, tichounkým, ale Augustiným hlasem řeklo:

„Proč jste se tak dlouho neukázal?“

Div jsem překvapením a nelibostí z té židličky nespadl. Okamžitě jsem si uvědomil, že se toho protivného děvčete musím jednou provždy zbavit, ale že k ní musím mít ohledy, jimiž je pravý kavalír jako já povinen vůči ženě, která ho miluje, i kdyby to byla největší ohyzda na světě. Jak mě milovala! Uvědomil jsem si ve své bolesti celou její lásku. Mohla to být jedině láska, co ji přimělo, aby mi neřekla, že není Ada, ale aby mi položila otázku, kterou jsem od Ady marně očekával a kterou se mi naopak ona určitě chystala dát, jakmile mě uvidí.

Instinktivně jsem jí na její otázku neodpověděl, zato jsem jí po krátkém zaváhání řekl:

„Ale stejně jsem rád, že jsem se vám svěřil, Augusto, protože vím, jaká jste hodná!“

Nabyl jsem na své třínožce okamžitě zas rovnováhy. S Adou jsem tedy stále ještě neměl jasno, zato s Augustou naprosto. Tady už nemohlo být žádné nedorozumění. Guido nás znovu napomenul:

„Jestli nechcete být tiše, nemá smysl, abychom dál vysedávali potmě.“

On to nevěděl, ale já potřeboval trochu přítmí, abych se mohl odpoutat a vzpamatovat. Zjistil jsem svůj omyl, a pokud jsem znovu nabyl trochu rovnováhy, byla to jedině rovnováha na té židličce.

Měl bych promluvit s Adou, ale při světle. Jalo mě podezření, že po mé levici nesedí ona, ale Alberta. Jak se o tom přesvědčit? Samými pochybnostmi jsem div neupadl nalevo, a abych udržel rovnováhu, opřel jsem se o stoleček. Všichni se dali do křiku:

„Hýbe se, hýbe se!“

Můj nechtěný pohyb by mi byl málem zjednal jasno. Odkud zněl Adin hlas? Jenže Guido překryl všechny hlasy svým a poručil ticho, jež bych byl já ještě raději poručil jemu. Pak začal změněným, prosebným hlasem (pitomec!) mluvit s duchem, který byl podle jeho představ přítomen:

„Prosím tě, řekni své jméno písmeno po písmeni pomocí naší abecedy.“

Předvídal všechno: měl strach, aby snad duch nepoužil řecké abecedy. Já pokračoval v komedii a přitom jsem se ve tmě dál rozhlížel po Adě. Po lehkém zaváhání jsem pohnul stolečkem sedmkrát – a měli jsme písmeno G. Nápad se mi zalíbil, a tak třebaže následující U stálo nesčetně pohybů, odhláskoval jsem docela zřetelně Guidovo jméno. Že mě přitom vedla touha vykázat ho někam mezi duchy, o tom nepochybuju.

Když bylo Guidovo jméno celé, promluvila konečně Ada.

„Někdo z vašich předků?“ napověděla. Seděla zrovna vedle něho. Byl bych nejraději hnul stolečkem tak, abych ho vrazil mezi ně a rozdělil je.

„Snad,“ řekl Guido. Myslel, že má předky, ale já se ho nebál. V jeho hlase znělo opravdové pohnutí, a to mi způsobilo potěšení, jež zakouší šermíř, když zjistí, že jeho protivník není tak strašný, jak si myslel. Nedělal ty pokusy ani v nejmenším s chladnou krví. Byl to opravdový pitomec! Jakákoliv slabost vzbuzovala ve mně snadno útrpnost, ale jeho ne.

Nato znovu oslovil ducha:

„Jestli se jmenuješ Speier, pohni stolkem jednou. Jinak jím pohni dvakrát.“

Když tedy chtěl mít předky, udělal jsem mu po vůli a pohnul jsem stolkem jednou.

„Můj dědeček!“ zamumlal Guido.

Pak už pokračoval rozhovor s duchem rychleji. Zeptali se ho, jestli má nějaké zprávy. Odpověděl, že má. Obchodní, nebo jiné? Obchodní! Dal jsem té odpovědi přednost jedině proto, že stačilo hnout stolečkem jen jednou. Nato se Guido zeptal, jestli jde o dobré, nebo špatné zprávy. Špatné měly být označeny dvěma pohyby a já – tentokrát bez nejmenšího zaváhání – chtěl stolečkem hnout dvakrát. Ale druhému pohybu kdosi bránil a musel to být někdo ze společnosti, kdo si přál, aby ty zprávy byly dobré. Že by Ada? Abych toho druhého pohybu dosáhl, doslova jsem se na stolek vrhl a snadno jsem zvítězil. Zprávy byly špatné!

V důsledku toho zápasu byl druhý pohyb stolku příliš prudký a doslova strčil do celé společnosti.

„Divné,“ zamumlal Guido. Pak rozhodnut vykřikl:

„Dost! Dost! Někdo si tu z nás střílí.“

Rozkazu uposlechli zároveň takřka všichni a salon byl rázem zalit světlem, zažehnutým na více místech. Guido mi připadal hrozně bledý. Ada se v tom chlapíkovi mýlila a já bych jí brzy otevřel oči.

Kromě tří děvčat byla v saloně ještě paní Malfentiová a jakási paní. Když jsem ji uviděl, zmocnily se mě rozpaky a tíseň, protože jsem se domníval, že to je teta Rosina. Pozdravil jsem je odměřeně, každou z jiného důvodu.

Nejlepší bylo, že jsem zůstal u stolečku sám vedle Augusty. Bylo to nové kompromitování, ale nedovedl jsem se odhodlat a připojit se k ostatním, kteří se shlukli kolem Guida. Ten velice vehementně vysvětloval, jak pochopil, že stolkem nepohybuje duch, ale nějaký zlomyslník z masa a kostí. Ne Ada, on sám se snažil zadržet stolek, když začal být příliš mnohomluvný. Povídal:

„Popadl jsem stolek vší silou, abych mu zabránil pohnout se podruhé. Někdo se na něj musel doslova vrhnout, aby přemohl můj odpor.“

Ten jeho spiritismus byl pěkný: tak tedy duch nemohl projevit opravdovou sílu!

Podíval jsem se na chudinku Augustu, abych viděl, jak se tváří po tom, co vyslechla mé vyznání lásky určené její sestře. Byla celá červená, ale dívala se na mne s dobrotivým úsměvem. Teprve teď se rozhodla potvrdit, že to vyznání slyšela.

„Neřeknu to nikomu,“ řekla mi tiše.

To mi udělalo velikou radost.

„Děkuju,“ zamumlal jsem a stiskl jsem jí ruku, ne sice malou, ale dokonale modelovanou. Byl jsem ochoten stát se jí dobrým přítelem, což by nebylo předtím možné, protože já neumím být přítelem ošklivých. Myslel jsem však s jistým zalíbením na pas, který jsem před chvílí tiskl a který byl útlejší, než jsem si představoval. Taky její obličej byl ucházející a hyzdilo ho jen to oko, které mířilo, kam nemělo. Zřejmě jsem tu její vadu přeháněl, když jsem se domníval, že jde až ke kolenům.

Dali Guidovi přinést citronádu. Přistoupil jsem k hloučku, který ho pořád ještě obklopoval, a stanul jsem tváří v tvář paní Malfentiové, která se od něho oddělila. Se srdečným smíchem jsem se jí zeptal:

„Nepotřebuje něco na posilnění?“

Pokrčila s lehkým pohrdáním rty.

„To není žádný mužský,“ řekla jasně.

Namlouval jsem si, že by mé vítězství mohlo mít rozhodující význam. Ada přece nemohla myslet jinak než její matka. Jenže moje vítězství mělo okamžitě následek, k němuž u člověka, jako jsem já, nemohlo _nedojít_. Veškerá moje zášť byla pryč a já už nechtěl, aby Guido dál trpěl. Svět by byl určitě daleko vlídnější, kdyby bylo hodně lidí jako já.

Přisedl jsem si k němu, a nevšímaje si ostatních, jsem mu řekl:

„Musíte mi odpustit, pane Guido. Dovolil jsem si nepěkný žert. To já hýbal tím stolkem, aby se zdálo, že jím pohybuje duch, který se jmenuje zrovna jako vy. Kdybych byl věděl, že se tak jmenoval taky váš dědeček, nebyl bych to udělal.“

Guidova tvář se vyjasnila, což prozradilo, jak je pro něho mé prozrazení důležité. Nechtěl to však přiznat a řekl mi:

„Dámy jsou příliš hodné! Já nepotřebuju nic na posílení. Celá ta věc nemá žádný význam. Děkuju vám za vaši upřímnost, ale já už sám tušil, že si někdo nasadil paruku mého dědečka.“ Uspokojeně se usmál a řekl:

„Vy jste ale silák! Mohl jsem se dovtípit hned, že tím stolkem hnul jediný muž v místnosti.“

Dokázal jsem opravdu, že jsem silnější než on, ale brzy jsem měl okusit, že jsem slabší. Ada se po mně dívala pohledem pramálo přátelským a zaútočila, krásné tváře v jednom plameni:

„Mrzí mě na vás, že jste si mohl myslet, že máte právo na takový žert.“

Zalapal jsem po dechu a vykoktal jsem ze sebe:

„Chtěl jsem se zasmát. Myslel jsem si, že nikdo z nás tu historii se stolečkem nebere vážně.“

Bylo už trochu pozdě, abych zaútočil na Guida, a kromě toho kdybych byl trochu důvtipnější, byl bych pochopil, že v zápase s ním nemůžu už nikdy zvítězit. Hněv, který mi Ada dávala najevo, byl víc než výmluvný. Jak to, že jsem nepoznal, že mu už patří se vším všudy? Jenže já pořád ještě lpěl na myšlence, že si ji nezasluhuje, protože to není muž, kterého ona hledala tím svým vážným pohledem. Cožpak to nepochopila i sama paní Malfentiová?

Všichni mě hájili a jen mi tím ztěžovali situaci. Paní Malfentiová se smíchem řekla:

„Byl to jen žert, velice podařený žert.“

Silné tělo tety Rosiny se pořád ještě otřásalo smíchem; obdivně říkala:

„Nádherný!“

Bylo mi proti mysli, že se Guido tváří tak přátelsky. Bodejť, pro něho bylo důležité jen to, aby si byl jist, že ty špatné zprávy, o kterých mluvil stoleček, nepřinesl žádný duch. Řekl mi:

„Vsadím se, že jste zpočátku stolkem pohnul mimoděk. Poprvé jste jím pohnul, aniž jste chtěl, teprve pak jste se rozhodl a hýbal jste jím ze zlomyslnosti. Tak by měla celá věc pořád ještě jistý význam, ovšem jedině po tu chvíli, dokud jste se nerozhodl mařit svá vnuknutí.“

Ada se otočila a zvědavě se na mě podívala. Užuž mi chtěla z přílišné oddanosti ke Guidovi odpustit, protože mi ráčil odpustit on. Zabránil jsem jí v tom.

„Ale kde!“ řekl jsem rozhodně. „Už mě nudilo čekat na ty duchy, pořád se nechtěli objevit, a tak jsem je zastoupil, abych se pobavil.“

Ada se ke mně otočila zády a pokrčila rameny takovým způsobem, že jsem měl naprosto přesný pocit, jako bych dostal facku. Dokonce i ty její kadeře na šíji jako kdyby mi dávaly najevo opovržení.

Jako vždycky, místo abych se díval a poslouchal, ponořil jsem se úplně do svých myšlenek. Tížilo mě, že se Ada tak strašlivě kompromituje. Působilo mi to prudkou bolest, jako kdybych zjistil, že mě moje milovaná podvádí. I přes ty projevy náklonnosti ke Guidovi mohla být pořád ještě moje, cítil jsem však, že její chování bych jí nikdy neodpustil. Je snad mé myšlení příliš pomalé, že nedovede sledovat, co se právě děje, a nečekat, až se mi v mozku smažou dojmy, které v něm zanechalo, co se dělo předtím? Musel jsem však dál po cestě, kterou mi vytyčovalo mé předsevzetí. Opravdová, slepá zatvrzelost! Dokonce jsem si usmyslel, že svůj úmysl ještě posílím tím, že jej ještě jednou prohlásím. Přistoupil jsem k Augustě, která se na mě úzkostně dívala, na tváři upřímný, povzbudivý úsměv, a řekl jsem jí vážně a sklíčeně:

„Dnes jsem u vás možná naposled, protože ještě teď večer řeknu Adě, že ji miluju.“

„Nedělejte to,“ řekla mi prosebně. „Nevidíte, co se tu děje? Bylo by mi líto, kdybyste měl kvůli tomu trpět.“

A stála dál mezi mnou a Adou. Řekl jsem jí, jen abych se jí dotkl:

„Promluvím s Adou, protože musím. Co mi odpoví, to je mi úplně jedno.“

Odkulhal jsem znovu ke Guidovi. Když jsem k němu došel, zapálil jsem si cigaretu, dívaje se do zrcadla. Viděl jsem se v něm velice bledý, což je pro mne důvod, abych zbledl ještě víc. Úporně jsem se snažil trochu sebrat a vypadat nenuceně. V tomto dvojnásobném zápase se má ruka mimoděk chopila Guidova poháru. Jakmile jsem ho měl v ruce, nezmohl jsem se na nic lepšího a vyprázdnil jsem ho.

Guido se dal do smíchu:

„Tak, a teď budete znát všechny mé myšlenky, protože já se před chvilkou z toho poháru taky napil.“

Chuť citronu je mi vždycky protivná. Tentokrát mi však připadla přímo jedovatá, předně proto, že jsem měl pocit, jako bych se byl najednou tím, že jsem se napil z jeho poháru, dostal do jakéhosi odporného kontaktu s Guidem, a pak protože mě zároveň zarazil výraz zlostné netrpělivosti, který se objevil v Adině tváři. Zavolala okamžitě pokojskou, aby přinesla další pohár citronády, a trvala na svém rozkazu, přestože Guido prohlásil, že už nemá žízeň.

V tu chvíli se mě doopravdy zmocnil soucit. Ada si zadávala čím dál víc.

„Odpusťte, Ado,“ řekl jsem jí pokorně a díval jsem se na ni, jako bych čekal na nějaké vysvětlení. „Nechtěl jsem vás rozhněvat.“

Pak se mě zmocnil strach, aby se mi oči nezalily slzami. Nechtěl jsem se zesměšnit. Vykřikl jsem:

„Stříkl jsem si do oka citronádu!“

Přikryl jsem si oči kapesníkem, a tak jsem už nemusel zadržovat slzy, stačilo jen dávat pozor, abych nevzlykl. Nikdy nezapomenu na tu tmu za tím kapesníkem. Schovával jsem v ní své slzy, ale taky záchvat bláznovství. Zdálo se mi, že jsem jí už všechno řekl, že mne vyslechla, že mne miluje, ale já že jí už nikdy neodpustím.

Zvedl jsem kapesník z tváře, ukázal jsem všem své plačící oči a pokusil jsem se zasmát a rozesmát ostatní: „Vsadím se, že pan Giovanni posílá domů na tyhle šťávy kyselinu citronovou.“

V tom okamžiku přišel Giovanni a jako obvykle mě velice srdečně pozdravil. Trochu mě to utěšilo, ale ta útěcha netrvala dlouho, protože prohlásil, že přišel dřív než jindy, poněvadž by rád slyšel hrát Guida. Vtom si všiml, že mám oči plné slz, a zeptal se, co se mi stalo. Pověděli mu, z čeho podezírám jeho citronády, a on se dal do smíchu.

Byl jsem tak zbabělý, že jsem se horlivě připojil k Giovanniho prosbám, aby Guido zahrál. Vzpomněl jsem si: cožpak jsem si ten večer taky nepřišel poslechnout Guida a jeho housle? A zajímavé je, to vím dodnes, že jsem doufal, že si tím naléháním udobřím Adu. Díval jsem se na ni s nadějí, že se s ní konečně poprvé za ten večer shodnu. Podivná věc! Což jsem si s ní nechtěl promluvit a neodpustit jí? Místo toho jsem se díval na její záda a ty pohrdavé kadeře na šíji. Běžela vytáhnout z pouzdra housle.

Guido požádal, aby ještě čtvrt hodiny počkali. Vypadal, jako by váhal. Později za ta dlouhá léta, co jsem ho znal, jsem si ověřil, že váhal vždycky, než udělal sebejednodušší věc, o kterou ho někdo prosil. Dělal jen to, co se mu líbilo, a než vyhověl něčí prosbě, prozkoumal pečlivě hlubiny svého nitra, aby viděl, co si v nich přeje on sám.

Ta čtvrthodina byla pak pro mne nejšťastnější z celého toho pamětihodného večera. Vděčil jsem za ni nepochybně svému vzrušení, ale také svému krajnímu úsilí přebít ty hrozící, blížící se housle… A tak zatímco ostatním ten zlomeček času připadal mou zásluhou tak zábavný, já na něj vzpomínám jako na čtvrthodinku úporného boje.

Giovanni vyprávěl o nemilé scéně, které byl svědkem v tramvaji, když jel domů. Jakási paní vystupovala, když byl vůz ještě v pohybu, a tak nešikovně, že upadla a zranila se. Giovanni popisoval s trochou přehánění úzkost, kterou ucítil, když zpozoroval, jak se ta paní chystá skočit, protože bylo zřejmé, že ji to musí srazit a možná i přejet. Bylo bolestné vědět to všechno předem a nestačit ji už zachránit.

Měl jsem skvělý nápad. Vyprávěl jsem, že mě tyhle závratě kdysi taky velice sužovaly, ale že jsem na ně našel lék. Kdykoliv jsem viděl, že nějaký artista provozuje své cviky v příliš velké výšce, nebo kdykoliv jsem byl svědkem, že někdo příliš starý nebo nešikovný vyskakuje z jedoucí tramvaje, zbavoval jsem se veškeré úzkosti tím, že jsem jim přál nehodu. Ba dokonce se stávalo, že jsem to své přání, aby upadli a potloukli se, pronášel slovy. To mě hrozně uklidňovalo; pak už jsem mohl přihlížet hrozícímu neštěstí docela netečně. A když se pak mé přání nesplnilo, byl jsem ještě spokojenější.

Guido byl mým nápadem nadšen, pokládal to za psychologický objev. Rozebíral ho jako vždycky každou malichernost a nemohl se dočkat chvíle, kdy bude moct ten lék vyzkoušet. Měl ale jednu výhradu: aby takové přání zla nezvětšovalo neštěstí. Ada se připojila k jeho smíchu, a dokonce mě poctila kratinkým obdivným pohledem. Já hlupák jsem z toho měl veliké zadostiučinění. Ale zjistil jsem, že není pravda, že bych jí už nedovedl odpustit, a to byla taky velká výhoda.

Nasmáli jsme se všichni hodně jako dobří kamarádi, kteří se mají rádi. V jedné chvíli jsem se ocitl v koutě salonu sám s tetou Rosinou. Mluvila pořád ještě o stolečku. Seděla náramně tlustá nehnutě v křesle a hovořila se mnou, aniž se na mne podívala. Podařilo se mi dát ostatním najevo, že se otravuju, a všichni ostatní se na mne dívali s tajeným smíchem, ale tak, aby je teta nezpozorovala.

Abych zvětšil veselí, napadlo mi z ničeho nic jí povědět:

„Vy jste se ale velice zotavila, milostivá, úplně jste omládla.“

Kdyby se byla rozzlobila, bylo by proč se smát. Jenže milostivá se nerozzlobila, naopak, byla ke mně velice milá a začala mi vypravovat, že se po nedávné nemoci skutečně velice zotavila. Byl jsem tou odpovědí uveden v takový úžas, že jsem se asi zatvářil hrozně komicky, protože veselí, které jsem čekal, skutečně nastalo. Brzy nato mi záhadu vysvětlili. Dozvěděl jsem se totiž, že to není teta Rosina, ale teta Marie, sestra paní Malfentiové. Tak jsem tedy ze salonu odstranil jeden ze zdrojů své tísně, ale ne ten největší.

V určitém okamžiku si Guido řekl o housle. Toho večera se obešel bez doprovodu piana, protože hrál _Chaconnu_. Ada mu s děkovným úsměvem podala housle. Guido se na ni ani nepodíval, díval se na housle, jako kdyby chtěl být sám se svou inspirací. Pak se postavil doprostřed salonu zády k valné části přítomných, lehce se dotkl smyčcem strun a zahrál pár arpedží. Najednou přestal a řekl s úsměvem:

„Mám já to ale odvahu, když povážím, že jsem nevzal housle do ruky, co jsem hrál posledně u vás.“

Kejklíř! Stál zády dokonce i k Adě. Podíval jsem se úzkostně na ni, jestli tím trpí. Nezdálo se! Opřela se loktem o stolek a s hlavou v dlani se soustředila k poslechu.

Pak přede mnou vyvstal sám velký Bach. Nikdy, ani předtím, ani potom se mi nestalo, abych pochopil takovým způsobem krásu té hudby, zrozené ze čtyř strun jako Michelangelův anděl z kusu mramoru. Nové bylo pro mne jedině mé rozpoložení, ale právě to způsobilo, že jsem k té hudbě vzhlížel jako k něčemu naprosto novému. A přesto jsem zápasil, abych ji udržel daleko od sebe. Pořád jsem si připomínal:

„Pozor! Housle jsou siréna a dovedou rozplakat, i když ten, kdo na ně hraje, nemá srdce hrdiny!“

Ta hudba mě chytla a vzala ztečí. Měl jsem pocit, jako by mi shovívavě vyprávěla o mé nemoci a o mých bolestech, jako by je konejšila úsměvy a laskáním. Ale to přece hovořil Guido! A já se snažil z té hudby vymanit a říkal jsem si:

„K tomu stačí mít v těle rytmus, jistou ruku a napodobivost, všechno to, co nemám; ale to není méněcennost, nýbrž nemilá náhoda.“

Bouřil jsem se, ale Bach postupoval jistě jako osud. Zpíval vášnivě ve výškách a sestupoval až k ostinátnímu basu, který překvapil, jakkoli ho ucho a srdce předem tušily. Přišel právě včas: chvilku později, a zpěv by se byl rozplynul, aniž by se k němu mohl připojit ohlas; chvilku dřív, a ostinátní bas by ho byl přikryl a udusil. Pro Guida to nic neznamenalo: jemu se netřásla ruka, ani když se pustil do Bacha, a v tom byla pravá méněcennost.

Dnes, když to píšu, mám pro to všecky důkazy. Neraduju se, že jsem to tenkrát viděl tak přesně. Tenkrát jsem byl plný zášti a ani ta hudba, kterou jsem přijímal jako vlastní duši, ji nedovedla utišit. Pak přišel všední, každodenní život a tu zášť smazal, aniž z mé strany narazil na odpor. Pochopitelně! Všední život toho dokáže tolik! Ale běda géniům, kdyby si toho všimli!

Guido bravurně dohrál. Kromě Giovanniho nikdo nezatleskal a nějaký čas ani nepromluvil. Potom jsem přece jen pocítil potřebu promluvit. Jak jsem se toho mohl odvážit před lidmi, kteří věděli, jak hraju já? Bylo to, jako kdyby hovořily moje housle, které po hudbě jen marně bažily, a haněly jeho, na kterých – to se nedalo popřít – se hudba měnila v život, světlo a vzduch.

„Výborně!“ řekl jsem a znělo to spíš shovívavě než pochvalně. „Ale přesto nechápu, proč jste ke konci ty noty odrazil, když je Bach označil legatem.“

Znal jsem _Chaconnu_ do poslední notičky. Jednu dobu jsem věřil, že se musím pouštět i do takových věcí, chci-li se dostat dál, a tak jsem dlouhé měsíce trávil čas tím, že jsem slabikoval takt po taktu pár Bachových skladeb.

Cítil jsem, že se všichni v saloně na mne dívají s výčitkou a posměchem. Přesto jsem mluvil dál a bojoval s tím nepřátelstvím.

„Bach,“ dodal jsem, „je ve svých prostředcích tak střídmý, že nepřipouští takové umělůstky smyčcem.“

Měl jsem asi pravdu, ale právě tak bylo jisté, že bych sám takovou umělůstku vůbec nedokázal.

Guido byl najednou zrovna tak přepjatý jako já. Prohlásil:

„Bach možná tuhle výrazovou možnost neznal. Dávám mu ji darem.“

Vytahoval se nad Bacha, ale v tomto prostředí proti tomu nikdo nic nenamítal, kdežto já stržil posměch, třebaže jsem se pokoušel vytahovat jedině nad něho.

A tu se přihodila věc jinak naprosto nedůležitá, ale pro mne rozhodná. Z kteréhosi pokoje, dost vzdáleného od salonu, se ozval křik malé Anny. Jak jsem se později dozvěděl, upadla a rozrazila si do krve rty. Tak jsem se ocitl na pár minut sám s Adou, protože ostatní odběhli ze salonu. Guido, než se rozběhl za ostatními, vložil své vzácné housle do Adiných rukou.

„Nechcete, abych vám ty housle podržel?“ zeptal jsem se Ady, když jsem viděl, jak váhá, nemá-li běžet za ostatními. Ještě jsem si totiž neuvědomil, že příležitost, po které jsem tak vzdychal, konečně nastala.

Zaváhala, ale pak v ní nabyla vrch jakási zvláštní nedůvěra. Přitiskla housle ještě víc k sobě.

„Ne,“ odpověděla, „není třeba, abych tam chodila s ostatními. Anna si určitě tolik neublížila. Ječí pro každou maličkost.“

Usedla se svými houslemi a mně se zdálo, jako by mě tím vyzvala k řeči. Ostatně jak jsem se mohl vrátit domů, aniž bych s ní promluvil? Co bych pak dělal celou tu dlouhou noc? Představoval jsem si, jak se na posteli převracím zprava doleva nebo jak běhám po ulicích nebo putykách, abych se rozptýlil. Ne! Dokud si nezjednám klid, nevytáhnu z tohoto domu paty!

Snažil jsem se být prostý a stručný. Jinak jsem ani nemohl, protože jsem lapal po dechu. Řekl jsem jí:

„Miluju vás, Ado. Proč byste mi nedovolila, abych o tom promluvil s vaším tatínkem?“

Podívala se na mne užasle a poděšeně. Měl jsem najednou strach, že se dá do jeku jako ta malá tam venku. Věděl jsem, že její jasný pohled a její tvář s těmi tak přesnými rysy nezná lásku, ale tak vzdálenou lásce, jako byla teď, jsem ji nikdy neviděl. Začala mluvit a řekla cosi, co mělo být jakýmsi úvodem. Ale já chtěl jasno – ano nebo ne! Možná že mě uráželo už to, co mi připadalo jako váhání. Abych to uspíšil a přiměl ji k rozhodnutí, začal jsem mluvit o jejím právu na rozmyšlení:

„Jak to, že jste si toho dosud nevšimla? Vy jste si přece nemohla myslet, že se dvořím Augustě.“

Chtěl jsem vložit do svých slov důraz, ale ve spěchu jsem ho položil na nepravé místo, a tak se stalo, že jsem jméno chuděry Augusty vyslovil s přízvukem a posuňkem pohrdání.

Tím jsem pomohl Adě z nesnází. Chytla se jedině toho, že jsem urazil Augustu.

„Proč si myslíte, že jste víc než Augusta? Já si ani trochu nemyslím, že by si vás Augusta vzala za muže.“

Teprve pak si vzpomněla, že mi dluží odpověď:

„A co se týká mne… divím se, jak jste si mohl vzít do hlavy něco takového.“

Ta trpká věta měla pomstít Augustu. V tom hrozném zmatku jsem si chvíli myslel, že ani její smysl nechtěl nic jiného; kdyby mi byla dala facku, myslím, že bych byl váhal rozebírat, proč to udělala. Proto jsem naléhal znovu:

„Uvažte to, Ado. Nejsem špatný člověk. Jsem bohatý… Jsem trochu podivín, ale to bych snadno napravil.“

I Ada byla mírnější, ale znovu mluvila o Augustě.

„Uvažte to taky vy, Zeno, Augusta je hodné děvče a hodila by se k vám. Nemůžu mluvit za ni, ale myslím si…“

Byl to velice slastný pocit slyšet, jak mě Ada poprvé oslovuje křestním jménem. Nebylo to vyzvání, abych mluvil ještě jasněji? Možná že je pro mne ztracená, nebo přinejmenším si mě nevezme hned, ale do té doby je třeba zabránit, aby se dál nekompromitovala s Guidem, kterého jí musím ukázat v pravém světle. Byl jsem opatrný a nejdřív jsem jí řekl, že Augustu ctím a že si jí vážím, ale vzít si ji v žádném případě nechci. Řekl jsem to dvakrát, aby mi jasně rozuměla:

„Nechci si ji vzít.“

Tak jsem mohl doufat, že jsem si ji zase udobřil a že si už nemyslí, že jsem chtěl Augustu urazit.

„Augusta je hodné, milé, příjemné děvče, ale pro mne není.“

Teprve pak jsem se ukvapil, protože se na chodbě ozval hluk a každou chvilku mi mohl někdo přetrhnout řeč.

„Ado! Ten člověk není pro vás. Je to hlupák! Copak jste si nevšimla, jak na něho hrozně zapůsobily odpovědi toho stolečku? Copak jste neviděla tu jeho hůl? Hraje dobře na housle, ale jsou i opice, které na ně dovedou hrát. Každé jeho slovo prozrazuje nesmírného hňupa…!“

Poslouchala mě nejdřív s výrazem člověka, který se nedovede rozhodnout a připustit smysl slov, jež mu někdo říká, a pak mě přerušila. Vyskočila, housle a smyčec pořád v ruce, a zasyčela na mne cosi urážlivého. Udělal jsem, co jsem mohl, abych na ta slova zapomněl, a podařilo se mi to. Vzpomínám si jen, že se mě nejdřív hlasitě zeptala, jak se opovažuju tak mluvit o něm a o ní! Vyvalil jsem oči překvapením, protože se mi zdálo, že jsem mluvil jedině o něm. Zapomněl jsem na všecka ta opovržlivá slova, jež mi řekla, ale ne na tu její krásnou, ušlechtilou a zdravou tvář, zrudlou hněvem, na ty její rysy, pohoršením najednou ještě přesnější, málem jakoby z mramoru. Na to nezapomenu nikdy, a kdykoli pomyslím na svou lásku a na své mládí, vidím před sebou znovu Adinu krásnou, ušlechtilou a zdravou tvář v okamžiku, kdy mě s konečnou platností vyloučila ze svého osudu.

Pak se všichni vrátili v hloučku kolem paní Malfentiové, držící v náručí Annu, která pořád ještě plakala. Mne a Ady si nikdo ani nevšiml, a tak jsem vyšel ze salonu, aniž jsem se s kýmkoli rozloučil; na chodbě jsem si vzal klobouk. Zvláštní věc! Nikdo mě neběžel zadržet. Zadržel jsem se tedy sám, protože jsem si vzpomněl, že se nesmím provinit proti pravidlům slušného chování a že se musím před odchodem se všemi zdvořile rozloučit. Přesvědčení, že by snad pro mne příliš brzy začala noc ještě horší těch pěti předchozích, mi od Malfentiů odejít nezabránilo, to vím s určitostí. Protože jsem měl konečně jasno, cítil jsem v tu chvíli jinou potřebu – potřebu míru, míru se všemi. Kdyby se mi podařilo vyloučit všechny trpkosti ze svých vztahů k Adě a ke všem ostatním, snáz by se mi spalo. Proč by měla taková trpkost trvat dál? Ani Guidovi jsem nemohl mít nic za zlé: i když to nebyla jeho zásluha, nebyla to ani jeho vina, že mu dala Ada přednost!

Jediná Ada si všimla, že jsem vyšel na chodbu, a když mě viděla se vracet, úzkostlivě se na mě podívala. Bála se nějaké scény! Chtěl jsem ji okamžitě ubezpečit. Přešel jsem kolem ní a zašeptal jsem:

„Odpusťte, jestli jsem se vás dotkl!“

Vzala mě za ruku a uklidněná mi ji stiskla. Byla to velká útěcha. Zavřel jsem na okamžik oči, abych byl sám se svou duší a viděl, kolik míru jí to přineslo.

Osud tomu chtěl, že zatímco se všichni ještě zabývali malou Annou, já se ocitl na židli vedle Alberty. Neviděl jsem ji a všiml jsem si jí, teprve když na mne promluvila.

„Nic si neudělala,“ řekla. „Důležité je jedině to, že je při tom tatínek. Kdykoliv ji totiž vidí plakat, dá jí hezký dárek.“

Přestal jsem se rozebírat, protože jsem se najednou viděl celý. Abych došel míru, musím udělat něco, co by mi navždycky zajistilo vstup do tohoto salonu. Podíval jsem se na Albertu! Podobala se Adě! Byla trochu menší a celý její zjev nesl ještě zřetelné, dosud nesmazané známky dětství. Snadno zvyšovala hlas a při smíchu, často nezřízeném, se jí stahovala a červenala tvářinka.

Zvláštní věc! V tom okamžiku jsem si vzpomněl na radu svého otce:

„Vyber si mladou ženu a snáz si ji vychováš podle svého.“

Ta vzpomínka rozhodla. Podíval jsem se na Albertu znovu. V duchu jsem se ji pokoušel svléct a líbila se mi, sladká a křehounká, tak jak jsem si ji představoval. Řekl jsem jí:

„Poslyšte, Alberto! Mám nápad: pomyslela jste někdy na to, že už jste na vdávání?“

„Já na vdávání nemyslím,“ řekla s úsměvem a mírně, bez rozpaků nebo zardění se na mne podívala. „Chci pokračovat ve studiích. Taky maminka si to přeje.“

„Mohla byste pokračovat ve studiu i vdaná.“

Měl jsem nápad, připadalo mi, že vtipný, a tak jsem ho okamžitě řekl:

„Já chci taky začít, až se ožením.“

Srdečně se zasmála, ale já poznal, že marním čas, protože takovými pošetilostmi se nedá získat žena a mír. Bylo třeba mluvit vážně. A tady to bylo snadné, protože jsem byl přijat docela jinak než u Ady.

Byl jsem doopravdy vážný. Má nastávající žena musí nejdřív všechno vědět. Pohnutým hlasem jsem jí řekl:

„Před chvilkou jsem učinil Adě stejnou nabídku jako teď vám. S hněvem mě odmítla. Dovedete si představit, jak mi je.“

Tato slova, doprovázená smutkem v tváři, nebyla nic jiného než mé poslední vyznání lásky k Adě. Začínal jsem být až příliš vážný, a tak jsem s úsměvem dodal:

„Ale kdybyste si mě chtěla vzít vy, byl bych myslím nesmírně šťastný a zapomněl bych kvůli vám na všechno a na všechny.“

Zatvářila se velice vážně a řekla mi:

„Nesmíte se urazit, Zeno, to by mě mrzelo. Já si vás velice vážím. Vím, že jste hodný chlapík a krom toho víte plno věcí, aniž to víte, zatímco moji profesoři vědí naprosto přesně všechno, co vědí. Já se nechci vdávat. Možná že změním názor, ale v této chvíli mám jediný cíl – chtěla bych se stát spisovatelkou. Vidíte, jakou důvěru vám prokazuju. Neřekla jsem to nikdy nikomu a doufám, že mě nezradíte. A já vám zase slibuju, že nepovím nikomu o vaší nabídce.“

„Ale vždyť si to řekněte třeba všem!“ přerušil jsem ji vztekle. Cítil jsem nad sebou znovu hrozbu, že budu vypovězen z toho salonu, a snažil jsem se to spravit. Zbýval už jen jediný způsob, jak oslabit Albertinu pýchu, že mě mohla odmítnout, a já ho použil, jakmile jsem ho objevil. Řekl jsem jí:

„A teď učiním tutéž nabídku Augustě a povím všem, že jsem si ji vzal, protože mě dvě její sestry nechtěly!“

Smál jsem se z přemíry dobré nálady, která se mě zmocnila v důsledku mého zvláštního jednání. Duchaplnost, na kterou jsem byl tak pyšný, jsem tentokrát nevkládal do slov, nýbrž do činů.

Rozhlížel jsem se po Augustě. Vyšla na chodbu s podnosem, na kterém byla jen poloprázdná sklenka s utišujícím prostředkem pro Annu. Rozběhl jsem se za ní a zavolal jsem na ni jménem. Opřela se zády o zeď a čekala. Postavil jsem se před ní a spustil jsem:

„Poslyšte, Augusto, nechcete, abychom se my dva vzali?“

Má nabídka byla opravdu drsná. Měl jsem si ji vzít a ona mne, a ani jsem se neptal, co si myslí, ani jsem nepomyslel, že by se mohlo stát, že bych byl nucen něco vysvětlovat. Cožpak jsem nedělal, co všichni chtěli?

Zvedla oči rozšířené překvapením. Šilhala ještě víc než obvykle. Její hezká bílá tvář nejdřív ještě víc zbledla a potom se náhle křečovitě stáhla. Chytla pravou rukou sklenici, která poskakovala na podnose. Slabým hlasem mi řekla:

„Vy žertujete, a to není pěkné.“

Měl jsem strach, že se rozpláče, a napadla mi zvláštní myšlenka, že ji upokojím, když jí řeknu o svém žalu.

„Nežertuju,“ řekl jsem vážně a smutně. „Požádal jsem nejdřív o ruku Adu, a ta mě odmítla s hněvem, pak jsem řekl Albertě, aby si mě vzala, a ta mě, i když hezkými slovy, odmítla taky. Nezlobím se ani na jednu, ani na druhou. Jen se cítím hrozně, hrozně nešťastný.“

Tváří v tvář mé bolesti se vzchopila a dojata se na mne zadívala, usilovně přemýšlejíc. Její pohled připomínal pohlazení, které mi nebylo milé.

„Tak tedy já mám vědět a pamatovat si, že mě nemilujete?“ zeptala se.

Co znamenala ta sibylská věta? Byla předehrou souhlasu? Chtěla si pamatovat! Pamatovat si po celý život, který prožije se mnou? Měl jsem pocit člověka, který se vrhl do nebezpečné situace, aby našel smrt, a teď je nucen usilovat o záchranu. Nebylo by lepší, kdyby mě i Augusta odmítla a kdybych se směl vrátit živ a zdráv do své milé malé pracovny, kde by mi ani toho dne nebylo tak příliš zle? Řekl jsem jí:

„Ano! Miluju jedině Adu, ale vzal bych si vás…“

Užuž jsem jí chtěl říct, že se nedovedu smířit s tím, že bych se stal pro Adu někým cizím, a že se proto spokojím s tím, že se stanu jejím švagrem. To by ale bylo přespříliš a Augusta by si mohla znovu myslet, že jsem se jí chtěl vysmívat. A tak jsem jenom řekl:

„Nedovedu se už smířit s tím, že bych zůstal sám.“

Stála pořád ještě opřená o zeď, jako kdyby potřebovala její oporu, ale zdála se už klidnější a podnos držela v jediné ruce. Byl jsem tedy zachráněn a měl jsem opustit tenhle salon, nebo jsem tu mohl zůstat a měl se oženit? Začal jsem znovu mluvit jen proto, že jsem se nemohl dočkat, kdy promluví ona:

„Jsem docela dobrý chlapík a myslím, že se se mnou dá snadno žít i bez velké lásky.“

Tuhle větu jsem si připravil za dlouhých předchozích dnů pro Adu, abych ji přiměl říct ano, i když ke mně necítí velkou lásku. Augusta lehce supala a pořád mlčela. To mlčení mohlo znamenat taky odmítnutí, nejjemnější odmítnutí, jaké si lze představit: taktak že jsem se nerozběhl pro klobouk, dokud byl čas, abych si ho narazil na svou zachráněnou hlavu.

Ale mezitím se Augusta, už rozhodnutá, důstojným pohybem, na který nikdy nezapomenu, vzpřímila a opustila oporu zdi. Jak jsem stál proti ní, přiblížila se v té dosti úzké chodbě ještě víc ke mně a řekla:

„Zeno, vy potřebujete ženu, která by žila pro vás a pomáhala vám. Budu jí!“

Podala mi baculatou ruku a já ji instinktivně políbil. Nic jiného se už zřejmě nedalo dělat. Musím však přiznat, že mě v té chvíli zalilo uspokojení, až se mi vzdouvala prsa. Už jsem nemusel nic rozhodovat, protože všechno bylo rozhodnuto. To bylo to pravé jasno.

Tak jsem se zasnoubil. Byli jsme hned ohromně oslavováni. Můj úspěch měl tak trochu něco z velikého úspěchu Guidových houslí, všichni tleskali. Giovanni mě políbil a okamžitě mi začal tykat. S přemrštěnými projevy náklonnosti mi říkal:

„Cítil jsem se tvým otcem už dávno, co jsem ti začal dávat rady do obchodu.“

I má nastávající tchyně mi nastavila tvář a já se jí dotkl.

Tomuto polibku bych neušel, ani kdybych si vzal Adu.

„Tak vidíte, že jsem všechno tušila,“ řekla mi s neuvěřitelnou nenuceností; zůstala bez trestu, protože jsem neuměl a ani nechtěl cokoli namítat.

Potom objala Augustu a velikost její náklonnosti prozradilo vzlyknutí, jež jí přitom uniklo a přerušilo její radostné výlevy. Já jsem paní Malfentiovou nesnášel, ale musím přiznat, že to vzlyknutí zalilo mé zásnuby přísvitem přízně a důležitosti.

Alberta, zářící, mi stiskla ruku:

„Chci vám být dobrou sestrou.“

A Ada:

„Výborně, Zeno!“

A potom šeptem:

„Pamatujte si: nikdy nikdo z těch, co si myslí, že se unáhlili, nejednal moudřeji než vy.“

Guido mi připravil veliké překvapení:

„Myslel jsem si od dnešního rána, že chcete jednu nebo druhou ze slečen Malfentiových, ale kterou z nich, to jsem nezjistil.“ Zřejmě tedy nebyli tak důvěrní, když mu Ada neřekla o mém dvoření! Že bych se byl opravdu unáhlil?

Za chvíli nato mi však Ada ještě řekla:

„Chtěla bych, abyste mě měl rád jako bratr. Ostatní zapomeneme; neřeknu Guidovi nikdy nic.“

Bylo to ostatně hezké, způsobit v něčí rodině takovou radost. Nemohl jsem se z toho příliš radovat jen proto, že jsem byl hrozně unaven. A taky se mi chtělo spát. To dokazovalo, že jsem jednal s velikou obezřetností. Budu mít dobrou noc.

U večeře jsme s Augustou mlčky přihlíželi, jak nás všichni oslavují. Augusta cítila potřebu se omluvit, že není s to se účastnit všeobecného rozhovoru.

„Nevím, co bych řekla. Nesmíte zapomenout, že jsem ještě před hodinou vůbec nevěděla, že k tomu dojde!“

Ještě téhož večera jsem u toho stolu utrpěl další ránu. Zasadil mi ji právě Guido. Krátce předtím, než jsem přišel na tu jejich spiritistickou seanci, Guido zřejmě vykládal, že jsem mu ráno řekl, že nejsem roztržitý. Dali mu okamžitě takovou spoustu důkazů o tom, že jsem lhal, že udělal ze msty (nebo z touhy ukázat, jak umí kreslit) dvě moje karikatury. Na první jsem byl nakreslen, jak se s nosem do větru opírám o deštník zabodnutý do země. Na druhé byl ten deštník polámaný a jen rukojeť mi čouhala ze zad. Karikatury dosáhly svého cíle a vyvolaly smích náramně prostým způsobem: postavička, která mě měla představovat – ve skutečnosti se mi vůbec nepodobala, ale vyznačovala se náramnou pleší – byla na obou kresbách stejná, a to budilo dojem, jako by byla tak roztržitá, že se její vzhled nezměnil, ani když ji probodl deštník.

Všichni se velice smáli, dokonce až příliš. Úspěch tohoto pokusu zesměšnit mě se mne silně dotkl. A právě tehdy jsem byl poprvé stižen svými bodavými bolestmi. Toho večera to zachvátilo pravé předloktí a kyčel. Bylo to cosi jako prudké pálení, jako trnutí v nervech, málem jako by mi hrozilo ochrnutí. Užasle jsem se chytil pravicí za kyčel a levou rukou jsem sevřel postižené předloktí. Augusta se mě zeptala:

„Co ti je?“

Odpověděl jsem, že mě zabolelo v místě, které jsem si narazil, když jsem upadl v té kavárně, jak se už o tom toho večera taky mluvilo.

Udělal jsem okamžitě energický pokus zbavit se těch bolestí. A kdybych se byl dokázal pomstít za urážku, která se mi stala, myslím, že bych se byl z nich vyléčil. Požádal jsem o kus papíru a tužku a pokusil jsem se nakreslit chlapíka přimáčknutého stolkem, který se na něho převrhl. Vedle něho jsem nakreslil hůl, která mu při té pohromě vyklouzla z ruky. Hůl nikdo nepoznal, a tak se má urážka nepodařila, jak jsem si představoval. Aby každý poznal, kdo je ta postava a jak se dostala do té polohy, napsal jsem dolů:

„Guido Speier zápasí se stolečkem!“

Z nešťastníka pod stolkem byly ostatně vidět jen nohy, které by se byly podobaly Guidovým, kdybych je nebyl naschvál zmrzačil a kdyby mou kresbu, už tak dost dětinskou, nepokazila ještě víc pomstychtivost.

Mučivá bolest mě přiměla pracovat s velkým spěchem. Můj organismus nebyl chudák určitě nikdy tak prostoupen touhou ranit, a mít v ruce šavli místo té tužky, kterou jsem se neuměl ohánět, byla by možná má kúra úspěšná.

Guido se mé kresbě upřímně smál, ale pak mírně poznamenal:

„Neřekl bych, že by mi ten stolek ublížil!“

Neublížil mu skutečně a právě tato křivda se mě tak dotkla. Ada se chopila Guidových kreseb a řekla, že si je schová. Podíval jsem se na ni vyčítavě, až sklopila oči. Měl jsem na tu výčitku právo, protože ještě zvětšovala mou bolest.

Našel jsem ochranu u Augusty. Chtěla, abych na svou kresbu při­psal datum našeho zasnoubení, že prý si tu čmáranici taky schová. Žilami se mi rozlila horká vlna krve: poprvé jsem poznal, jak je takový projev něhy pro mne důležitý. Bolest však neustala, a tak mě napadlo, že kdyby se mi takového projevu náklonnosti dostalo od Ady, zvedlo by to v mých žilách takovou vlnu krve, že by smetla a odplavila veškeré škodliviny, které se mi nahromadily v nervech.

Ty bolesti mě už neopustily. Teď na stará kolena jimi už tolik netrpím, protože je i s jejich záchvaty snáším shovívavě:

„A, tady jste, vy hmatatelné důkazy, že jsem byl kdysi mladý!“

Jenže v mládí to bylo něco jiného. Neříkám, že by ty bolesti byly zvlášť veliké, i když mi občas bránily ve volném pohybu nebo mě celé noci nenechaly spát. Ale zabíraly mi valnou část života. Chtěl jsem se z nich vyléčit! Proč jsem měl celý život nosit na vlastním těle znamení porážky? Být doslova chodícím pomníkem Guidova vítězství? Musel jsem ty bolesti ze svého těla vymazat!

Tak začaly moje kúry. Ale zlost, která byla příčinou nemoci, byla okamžitě zapomenuta, a dokonce i teď jsem ji jen s námahou znovu našel. Nemohlo to ani jinak být: měl jsem k doktorům, kteří mě léčili, velkou důvěru a upřímně jsem jim věřil, když ty bolesti přičítali jednou výměně látek nebo špatnému oběhu, podruhé zase tuberkulóze nebo různým jiným nákazám, mezi jiným i některým neslušným. Musím ovšem přiznat, že všechny ty kúry mi přinesly vždy jistou dočasnou úlevu, a to jako by pokaždé dávalo za pravdu případné další diagnóze. Dříve či později se sice ukázalo, že ani ta není zcela přesná, nikdy však nebyla naprosto pochybená, poněvadž u mne nefunguje nic s ideální dokonalostí.

Jen jednou došlo ke skutečnému omylu: upadl jsem totiž do rukou jakéhosi veterináře – nebo co to bylo – a ten dotíral svými náplastmi tak dlouho a tvrdošíjně na můj sedací nerv, až si z něho moje bolesti vystřelily a jednoho dne za návštěvy u něho znenadání přeskočily z kyčle do zátylku, což nemohlo mít se sedacím nervem nejmenší spojitost. Felčar se dopálil a vyhodil mě, a já tedy šel – pamatuju se na to velice dobře – a vůbec jsem nebyl uražen, jen mě udivovalo, že se ty bolesti na novém místě vůbec nezměnily. Zuřily a unikaly všemu, jako když mě mučily v kyčli. Je to divné, jak dovedou všechny části našeho těla bolet úplně stejně.

Všechny ty ostatní naprosto přesné diagnózy žijí teď v mém těle a bojují mezi sebou o prvenství. Jsou dny, kdy žiju močovými potížemi, a zase jiné, kdy jsou tyto potíže vyhlazeny, to jest vyléčeny zánětem žil. Mám celé šuplíky léků a jsou to jediné šuplíky, které si uklízím sám. Mám své léky rád, a opustím-li některý, vím, že se k němu dřív či později zase vrátím. Myslím si ostatně, že to vůbec nebylo maření času. Kdo ví, jak dlouho bych už byl mrtev a na jakou nemoc bych byl umřel, kdyby je ty moje bolesti nebyly všechny včas simulovaly a já je neléčil, dřív než mě zachvátily.

Ale i když si nedovedu vysvětlit pravou podstatu svých bolestí, vím, kdy se ozvaly poprvé. Udělala to ta kresba, o tolik lepší než moje. To byla ta kapka, která způsobila, že pohár přetekl! Jsem si jist, že předtím jsem ty bolesti nikdy necítil. Když jsem chtěl vysvětlit jejich původ jednomu doktorovi, nepochopil to. Kdo ví? Psychoanalýza možná osvětlí celý ten obrat, jímž prošel můj organismus v těch dnech a zvláště v těch několika málo hodinách bezprostředně po mém zasnoubení.

Nebylo jich ostatně tak málo!

Když se pozdě večer společnost rozcházela, řekla mi Augusta radostně:

„Na shledanou zítra!“

To pozvání mi udělalo radost; dokazovalo, že jsem dosáhl svého cíle a že nic není skončeno a všechno poběží druhého dne dál. Podívala se mi do očí a našla v nich tak vroucí souhlas, že jí to udělalo radost. Sešel jsem po schodech, ale už bez počítání, a přitom jsem si říkal:

„Třeba ji miluju!“

Tato nejistota mě provázela celý život, ale dnes už můžu říct, že láska provázená takovou nejistotou je pravá láska.

Jenže ani po odchodu od Malfentiů mi nebylo dopřáno jít si lehnout a sklidit v dlouhém a osvěžujícím spánku plody své celovečerní námahy. Bylo teplo. Guido dostal chuť na zmrzlinu a vybídl mě, abych s ním zašel někam do kavárny. Přátelsky mě vzal za paži a já se zrovna tak přátelsky opřel zas o jeho paži. Byl pro mne neobyčejně důležitou osobou a nebyl bych mu dokázal něco odříct. Velká únava, která mě vlastně měla zahnat do postele, způsobila, že jsem byl povolnější než obvykle.

Zašli jsme zrovna do téhož lokálu, kde mě chudák Tullio nakazil svou nemocí, a sedli jsme si ke stolku, který stál stranou. Cestou mě ty moje bolesti, o kterých jsem ještě nevěděl, jak věrně mě budou pořád provázet, dost potýraly, a tak když jsem si mohl sednout, měl jsem na chvíli pocit, že polevují.

Guidova společnost byla přímo strašná. S náramnou zvědavostí se vyptával na historii mé lásky k Augustě. Podezíral mě snad, že jsem ho oklamal? Řekl jsem mu beze studu, že jsem se do Augusty zamiloval hned za své první návštěvy u Malfentiů. Působením těch bolestí jsem žvanil a žvanil, skoro jako bych je chtěl překřičet. Ale mluvil jsem až příliš, a kdyby byl Guido pozornější, byl by si všiml, že nejsem do Augusty tolik zamilován. Mluvil jsem o tom, co bylo na Augustině zjevu nejzajímavější, to znamená o tom šilhavém oku, které v člověku vzbuzovalo klamný dojem, že ani to ostatní není na svém místě. Chtěl jsem taky vysvětlit, proč jsem se nevyslovil dřív. Možná že se Guido divil, že jsem se u Malfentiů objevil na poslední chvíli, abych se zasnoubil. Hulákal jsem:

„Jenomže slečny Malfentiových jsou zvyklé na velký přepych a já jsem nemohl vědět, jestli si můžu troufat a uvázat si něco takového na krk.“

Mrzelo mě, že jsem se tak vyjadřoval i o Adě, ale už se nedalo nic dělat; bylo tak obtížné oddělit Augustu od Ady! Ztišil jsem hlas, abych se líp ovládal, a pokračoval jsem:

„Musel jsem si proto všechno spočítat. Zjistil jsem, že na to nemám dost peněz. A tak jsem začal uvažovat, jestli bych nemohl rozšířit svůj obchod…“

A pak jsem mu vykládal, že jsem na ty všechny výpočty potřeboval spoustu času, a proto jsem se u Malfentiů pět dnů neukazoval. Jazyk, ponechaný sám sobě, dospěl konečně sám od sebe k troše upřímnosti. Tiskl jsem si kyčli a s pláčem na krajíčku jsem zamumlal:

„Pět dní je dlouhá doba!“

Guido řekl, že je rád, že ve mně nachází tak prozíravého člověka. Úsečně jsem poznamenal:

„Prozíravý člověk není o nic příjemnější než ztřeštěnec.“

Guido se zasmál:

„Zvláštní, že prozíravý cítí potřebu hájit ztřeštěnce.“

A potom mi bez jakéhokoliv přechodu úsečně pověděl, že se chystá požádat o Adinu ruku. Tahal mě do té kavárny, aby se mi svěřil s tímhle, nebo ho otrávilo, že musel takovou dobu poslouchat, jak mluvím pořád o sobě, a chtěl mi to splatit?

Jsem si takřka jist, že se mi podařilo dát najevo co největší překvapení a co největší potěšení. Ale hned nato se mi ho podařilo jaksepatří bodnout:

„Teď už chápu, proč se Adě tak líbil ten Bach, kterého jste tak znetvořil. Zahrál jste ho dobře, ale na některých místech je prostě _znečišťování úředně zakázáno!_“

Byla to zlá rána a Guido zrudl bolestí. Ale odpověď byla mírná, chyběla mu opora celého toho jeho nadšeného obecenstva.

„Božíčku!“ začal, aby získal čas. „Člověk občas při hraní podlehne okamžitému nápadu. Kdo by u Malfentiů znal toho Bacha, a tak jsem jim ho podal trochu zmodernizovaného.“

Zdálo se, že je spokojen, jak to řekl, ale já jsem byl spokojen zrovna tak, protože mi to připadalo jako omluva a podrobení. To stačilo, abych se umírnil; nechtěl jsem se ostatně za nic na světě pohádat s nastávajícím Adiným mužem. Prohlásil jsem, že jsem zřídkakdy slyšel amatéra hrát tak dobře.

Jemu to nestačilo; poznamenal, že ho možno pokládat za amatéra jen proto, že nechce vystupovat jako profesionál.

Nic jiného nechtěl? Dal jsem mu za pravdu. Bylo samozřejmé, že ho nelze pokládat za amatéra.

A tak jsme byli zase přátelé.

Nato začal zničehonic pomlouvat ženy. Zíral jsem s ústy dokořán. Teď, když už ho znám líp, vím, že se rád pouštěl do nekonečných úvah v kterémkoli směru, jakmile si myslel, že se to líbí tomu, s kým mluvil. Já se krátce předtím zmínil o přepychu slečen Malfentiových a on o tom začal znovu, ale nakonec pak mluvil o všech ostatních špatných vlastnostech žen. Byl jsem tak znavený, že jsem ho neměl sílu přerušit, a omezil jsem se na to, že jsem mu pořád přikyvoval, ač i to už bylo pro mne příliš unavující. Jindy bych se byl určitě bouřil. Věděl jsem, že já sám mám všechny důvody pomlouvat ženy, jež pro mne představovala Ada, Augusta a moje příští tchyně; on však neměl nejmenší příčinu mít spadeno na něžné pohlaví, které pro něho představovala pouze Ada, jež ho milovala.

Hodně toho věděl, a přestože jsem byl unavený, poslouchal jsem ho s obdivem. Teprve mnohem později jsem zjistil, že si přivlastnil geniální teorie toho mladého sebevraha Weiningera. Tenkrát to však na mne dolehlo stejnou tíhou jako ten Bach. Napadlo mě dokonce podezření, nechtěl-li mě vyléčit. Proč by mě jinak přesvědčoval, že žena nedokáže být geniální ani dobrá? Měl jsem dojem, že ta kúra neměla úspěch jen proto, že ji řídil Guido. Ty teorie jsem si však zapamatoval a ještě jsem si je doplnil četbou Weiningera samého. Nikdy sice nikoho nevyléčí, ale jsou pohodlným společníkem, když člověk běhá za ženskými.

Když dojedl zmrzlinu, pocítil Guido potřebu nalokat se trochu svěžího vzduchu a přiměl mě, abych se s ním šel projít na okraj města.

Ty dny, jak si vzpomínám, prahlo celé město po troše deště, který by poněkud zmírnil předčasná vedra. Já si ta vedra ani neuvědomil. Toho večera se nebe začalo zatahovat lehkými bílými mraky, od nichž lid očekával hojný déšť; zatím však oblohou, místy ještě průzračnou a sytě modrou, postupoval měsíc, jeden z těch měsíců s nafouknutými tvářemi, které prý podle představ téhož lidu dovedou polykat mraky. A skutečně, kam dospěl, tam je rozháněl a vymetal.

Chtěl jsem přerušit Guidovo klábosení, které mě nutilo k ustavičnému přikyvování, což byla muka, a začal jsem mu vykládat o polibku, který na měsíci objevil básník Zamboni; jak sladký byl ten polibek uprostřed našich nocí ve srovnání s křivdou, které se po mém boku dopouštěl Guido! Sotva jsem začal mluvit a probírat se ze strnulosti, do které mě zahnalo to věčné přisvědčování, cítil jsem, jako by ty moje bolesti polevily. Byla to odměna za mou vzpouru a já si ji nedal vzít.

Guidovi nezbylo než nechat ženy na chvíli na pokoji a dívat se vzhůru. Ale ne na dlouho! Sotva objevil podle mých pokynů bledý obraz ženy z měsíce, vrátil se ke svému tématu žertem, kterému se v opuštěné ulici hlučně smál, ale jen on sám:

„Co všechno ta žena vidí! Škoda, že si to jako žena nemůže pamatovat!“

K jeho (nebo Weiningerově) teorii patřilo, že žena nemůže být geniální, protože si nemůže nic pamatovat.

Došli jsme pod ulici k Belvederu. Guido řekl, že by nám kousek cesty do kopce udělal dobře. I tentokrát jsem mu vyhověl. Nahoře se jedním z těch pohybů, které se hodí spíš k nedospělým chlapcům, natáhl na zídku dělící horní ulici od spodní. Myslel si zřejmě, co nedělá za hrdinství, vystavuje-li se nebezpečí, že se zřítí z takových desíti metrů. Když jsem ho tak viděl, pocítil jsem nejprv obvyklé mrazení, ale pak jsem si vzpomněl na systém, který jsem si zrovna ten večer vymyslel v rozmachu inspirace, abych se zbavil svého soužení, a začal jsem si horoucně přát, aby se zřítil.

Guido pokračoval i v této poloze ve svém kázání proti ženám. V této chvíli mluvil zas o tom, že potřebují jako děti hračky, ale daleko dražší. Vzpomněl jsem si na Adu, jak říkala, že má hrozně ráda šperky. Mluví snad opravdu o ní? A tu mě napadlo něco děsivého! Proč bych Guidovi k tomu desítimetrovému saltu nepomohl? Nebylo by spravedlivé odstranit toho, kdo mi bere Adu, a přitom ji nemiluje? V tom okamžiku jsem měl dojem, že kdybych ho zabil, mohl bych se zrovna rozběhnout k Adě a byl bych za to okamžitě odměněn. Zdálo se mi v té zvláštní noci plné světla, jako by sama slyšela, jak ji Guido hanobí.

Musím se přiznat, že jsem se v té chvíli skutečně chystal Guida zabít! Stál jsem vedle něho, zatímco on ležel na nízké zídce, a chladně jsem uvažoval, jak ho musím popadnout, abych měl jistotu. Pak jsem si uvědomil, že to vůbec dělat nemusím. Ležel s rukama zkříženýma pod hlavou, a tak by stačilo jen znenadání do něho hezky strčit, aby ztratil rovnováhu, a už by mu nic nepomohlo.

Potom mě však napadla ještě další myšlenka, a ta myšlenka mi připadala tak důležitá, že by se dala přirovnat k tomu velikému měsíci, který postupoval oblohou a vymetal ji; rozhodl jsem se, že se zasnoubím s Augustou, abych měl jistotu, že budu tu noc dobře spát. Ale jak bych mohl spát, kdybych zavraždil Guida? Tato myšlenka nás zachránila, mne i jeho. Musel jsem okamžitě změnit polohu, abych se už tak netyčil nad Guidem a nebyl v pokušení jednat! Svezl jsem se na kolena a celý jsem se zkroutil, div že jsem se hlavou nedotýkal země.

„Ta bolest! Ta bolest!“ ryčel jsem. Guido vyděšeně seskočil a začal se vyptávat, co mi je. Naříkal jsem si dál, už mírněji, ale aniž jsem odpověděl. Věděl jsem, proč jsem naříkal, protože jsem chtěl zabít, a možná taky proto, že jsem to nedokázal. Bolest a nářek omlouvaly všechno. Připadalo mi, jako bych křičel, že jsem nechtěl zabít, a zároveň jako bych křičel, že to není moje vina, že jsem to nedokázal. Všechno byla vina mé nemoci a mých bolestí. A přitom se velmi dobře pamatuju, že zrovna tehdy ty bolesti nadobro ustaly a můj nářek byl pouhá komedie, které jsem se marně snažil dát nějaký obsah tím, že jsem si je v duchu vyvolával a představoval, abych je cítil a trpěl. Ale byla to marná snaha, vrátily se, jedině až samy chtěly.

Guido jako obvykle uvažoval v hypotézách. Mezi jiným se mne zeptal, nejde-li zase o bolesti, které mi způsobil ten pád v kavárně. Nápad se mi zdál dobrý a přisvědčil jsem.

Vzal mě v podpaží a láskyplně mě přiměl vstát. Nato mě nesmírně ohleduplně podepřel a pomohl mi z toho kopečka dolů. Tam jsem prohlásil, že mi je už trochu líp a že si myslím, že bych mohl jít rychleji, pokud bych se mohl o něho opřít. Tak se šlo konečně do postele! A tu jsem pocítil první opravdové uspokojení, jež mi bylo toho dne dopřáno. Guido pracoval za mne, vždyť mě málem nesl. Konečně jsem vnucoval svou vůli já jemu. Našli jsme ještě otevřenou lékárnu a Guida napadlo, že mě pošle do postele s utišujícím prostředkem. Vytvořil si celou teorii o bolesti a o jejím přehnaném pocitu: bolest se prý násobí podrážděním, které sama způsobila. Ta lahvička znamenala začátek mé sbírky léčiv a stalo se jen po právu, že ji vybral právě Guido.

Aby dal své teorii pevnější základy, vyslovil předpoklad, že těmi bolestmi trpím už řadu dní. Mrzelo mě, že jsem mu nemohl přisvědčit. Prohlásil jsem, že jsem večer u Malfentiů žádné bolesti necítil. Nemohl jsem samozřejmě trpět v okamžiku, kdy mi bylo dopřáno uskutečnit svůj dávný sen.

A aby to nebyla lež, snažil jsem se být opravdu to, co jsem o sobě tvrdil, a opakoval jsem několikrát:

„Miluju Augustu, nemiluju Adu. Miluju Augustu a dnes večer jsem dosáhl toho, že se uskutečnil můj dávný sen.“

A tak jsme postupovali měsíční nocí. Mám za to, že Guida moje tíha unavila, protože konečně umlkl. Přesto mi však navrhl, že mě doprovodí až do postele. Odmítl jsem, a když mi bylo konečně dopřáno zavřít za sebou domovní dveře, s úlevou jsem si oddechl. Ale Guido si zřejmě oddechl taky.

Bral jsem schody naší vily po čtyřech a v desíti minutách jsem byl v posteli. Usnul jsem rychle a v té krátké chvilce před usnutím jsem nemyslel ani na Adu, ani na Augustu, ale jedině na Guida, který byl tak laskavý a hodný a trpělivý. Nezapomněl jsem ovšem, že jsem ho krátce předtím chtěl zabít, ale to nemělo žádný význam, protože věci, o kterých nikdo neví a které nezanechají stopy, neexistují.

Když jsem se druhého dne vypravil do domu své snoubenky, byl jsem trochu na vahách. Nebyl jsem si jist, mají-li závazky, které jsem vzal včera na sebe, skutečně takový význam, jaký bych jim měl podle svých představ přikládat já. Zjistil jsem však, že jej mají, a pro všechny. I Augusta se domnívala, že je zasnoubená, a byla si tím dokonce jistější než já.

Bylo to pracné zasnoubení. Mám pocit, že jsem je několikrát zrušil a pak zase s velikou námahou obnovil, a udivuje mě, že si toho nikdo nevšiml. Nikdy jsem neměl jistotu, že jsem skutečně na cestě k manželství, ale mám dojem, že jsem se přesto choval jako docela zamilovaný snoubenec. Líbal jsem a tiskl jsem Adinu sestru, kdykoliv se mi k tomu naskytla příležitost. Augusta snášela mé útoky, jak se podle jejích představ na snoubenku slušelo, a já se choval poměrně dobře jedině proto, že nás paní Malfentiová kromě krátkých chvilek nenechávala o samotě. Moje snoubenka byla daleko míň ošklivá, než jsem si myslel, a její největší krásu jsem objevil, když jsem ji líbal; byl to její ruměnec. Tam, kde jsem ji políbil, vyšlehl na mou počest plamen, a tak jsem ji líbal spíš ze zvědavosti experimentátora než se zápalem milence.

Ale toužil jsem taky a tato touha mi poněkud ulehčovala tu vážnou dobu. Běda, kdyby mi Augusta a její matka nezabránily ukonejšit ten plamen naráz, jak jsem po tom tolikrát toužil; jak bych pak žil dál? Takto ve mně aspoň ta touha vzbuzovala na jejich schodišti dál tutéž úzkost, jako když jsem po něm stoupával za svého dobývání Ady. Lichý počet schodů mi sliboval, že toho dne konečně Augustě ukážu, co znamená zasnoubení, o které tak stála. Snil jsem o násilnostech, které by mi zas vrátily se vším všudy pocit svobody. O nic jiného mi vůbec nešlo a je opravdu zvláštní, že Augusta, když pochopila, co chci, si to vyložila jako znamení milostného rozohnění.

Ve vzpomínkách se mi to období rozpadá na dvě fáze. V první fázi nás paní Malfentiová dávala často hlídat Albertou nebo k nám do salonu zahnala malou Annu a její učitelku. Ada se k nám tenkrát nikdy žádným způsobem nepřipojila a já si říkal, že je to tak lepší, i když si přitom matně vzpomínám, že mě jednou napadlo, jaké by to bylo pro mne zadostiučinění, kdybych mohl líbat Augustu v Adině přítomnosti. Kdo ví, s jakou prudkostí bych to dělal!

Druhá fáze začala, když se Guido oficiálně zasnoubil s Adou a paní Malfentiová jako praktická žena posadila oba páry do jednoho a téhož salonu, aby se hlídaly navzájem.

Pokud jde o tu první fázi, vím, že Augusta byla se mnou navýsost spokojena. Pokud jsem na ni nedotíral, zmocňovala se mne ne­obyčejná mnohomluvnost. Mnohomluvnost byla pro mne potřebou. Našel jsem si pro to záminku; vzal jsem si do hlavy, že mám-li si Augustu vzít, měl bych taky začít s její výchovou. Vychovával jsem ji k něze, k lásce a hlavně k věrnosti. Nevzpomínám si přesně, jak vypadala ta moje kázání, zato Augusta na ně nikdy nezapomněla a občas mi některé připomene. Poslouchala mě pozorně a poslušně. Jednou jsem v zápalu výkladu prohlásil, že kdyby snad někdy zjistila mou nevěru, měla by právo splatit mi stejnou mincí. A tu začala pohoršeně odporovat, že by mě nedokázala podvést, ani kdybych já to dovolil, a že by jí moje nevěra dávala jedině právo plakat.

Myslím, že ta kázání, jejichž cílem naprosto nebylo něco říct, měla na mé manželství blahodárný vliv. Jejich účinek na Augustinu mysl byl opravdový. Její věrnost nebyla nikdy podrobena zkoušce, protože se o mých nevěrách nikdy nedozvěděla, ale její láska a její něha se celá ta dlouhá léta, která jsme spolu strávili, nikdy nezměnily, tak jak jsem ji to přiměl slíbit.

Když se Guido zasnoubil, zahájil jsem druhou fázi svého zasnoubení pevným předsevzetím, které znělo:

„A teď jsem ze své lásky k Adě úplně vyléčen!“

Do té doby jsem si myslel, že mě stačí vyléčit Augustin ruměnec, ale jak je vidět, člověk není nikdy dostatečně vyléčen. Kdykoli jsem si vzpomněl na ten ruměnec, musel jsem myslet na to, že se teď bude dít totéž i mezi Guidem a Adou. A tento Adin ruměnec učiní konec veškeré mé touze daleko líp než Augustin.

Touha zmocnit se Augusty patří do první fáze. V druhé jsem nebyl ani zdaleka tak ohnivý. Paní Malfentiová určitě neudělala chybu, když si tak nad námi zajistila dozor, aniž se přitom musela příliš obtěžovat.

Vzpomínám si, jak jsem jednou začal žertem líbat Augustu. Nato začal zase Guido líbat Adu. Připadlo mi to od něho pramálo vkusné, protože ji nelíbal cudně, tak jak jsem to dělal já s ohledem na ně; líbal Adu přímo na ústa a doslova jí je sál. Vím s určitostí, že v té době jsem si už zvykl dívat se na Adu jako na sestru, ale aby s ní někdo zacházel takovým způsobem, na to jsem připraven nebyl. Pochybuju ostatně, že by se opravdovému bratru líbilo, kdyby mu někdo se sestrou dělal něco takového.

Z toho důvodu jsem už v Guidově přítomnosti Augustu nikdy nepolíbil. Naproti tomu Guido se v mé přítomnosti pokusil ještě jednou přitáhnout Adu k sobě, ale tentokrát se mu vyvinula a on už pokus neopakoval.

Velice matně si vzpomínám na všechny ty dlouhé večery, které jsme strávili společně. Scéna opakující se donekonečna se mi vryla do hlavy takto: seděli jsme všichni čtyři kolem jemného benátského stolku, na stolku hořela velká petrolejová lampa se stínítkem ze zelené látky, stínítko stápělo všechno v šero až na vyšívání, kterého si hleděla obě děvčata, Ada nad hedvábným kapesníkem, jejž držela volně v ruce, Augusta nad malým kulatým rámem. Vidím Guida, jak řeční, a zřejmě se často stávalo, že jsem mu přizvukoval jedině já. Pamatuju se taky na Adinu hlavu s těmi jejími černými, lehce zvlněnými vlasy se zvláštním efektem, který v nich vyvolávalo žluté a zelené světlo.

O tom světle a taky o pravé barvě těch vlasů se rozpředla debata. Guido, který uměl i malovat, nám vysvětloval, jak se má taková barva analyzovat. Ani na tyto jeho výklady nikdy nezapomenu. A ještě dnes, když chci líp postihnout barvu některé krajiny, přivírám oči, dokud většina lidí nezmizí a není vidět nic než světla, která pak rovněž pohasnou v jediné pravé barvě. Jenže kdykoliv provozuju takovou analýzu, okamžitě se mi na sítnici, málem jako by to byla fyzická reakce, znovu objeví to žluté a zelené světlo a ty tmavé vlasy, na nichž jsem si cvičil oko poprvé.

Nikdy nezapomenu na jeden večer, vyznačený projevem Augustiny žárlivosti a hned nato taky trestuhodnou prostořekostí z mé strany. Aby nás poškádlili, šli si Guido a Ada sednout daleko od nás na druhý konec salonu ke stolku ve stylu Ludvíka XIV. Tak se stalo, že mě za chvilku bolel krk, jak jsem se pořád otáčel, abych s nimi mohl mluvit. Augusta mi pak řekla:

„Nech je! Ti dva se doopravdy milují.“

A tu jsem jí z jakési myšlenkové lenosti tiše odpověděl, aby tomu příliš nevěřila, protože Guido nemá ženy rád. Měla to být zřejmě omluva, že jsem se milencům pletl do rozhovoru. Ve skutečnosti to však byla zlomyslná indiskrétnost, že jsem Augustě prozradil, co za řeči o ženách vede Guido v mé společnosti, zatímco v přítomnosti kohokoli jiného z rodiny našich snoubenek o tom nikdy ani nemukl. Vzpomínka na tuto moji prostořekost mi ztrpčila několik dní; naproti tomu můžu říct, že pomyšlení na to, že jsem chtěl Guida zabít, mě nezneklidňovalo ani hodinu. Jenomže zabít, a třeba i zákeřně, je cosi mužnějšího než ublížit příteli tím, že prozradím, s čím se mi svěřil.

Už tenkrát byla Augusta v neprávu, pokud žárlila na Adu. Jestli jsem si div nevykroutil krk, nebylo to proto, abych viděl Adu. Šlo o Guida, který mi svým řečněním pomáhal přečkat ty dlouhé chvíle. Měl jsem ho už rád a trávil jsem s ním několik hodin denně. Pojila mě k němu taky vděčnost za to, že na mne tolik dal a že to přenesl i na ostatní. Dokonce i Ada teď poslouchala pozorně, když jsem mluvil.

Večer co večer jsem dost netrpělivě čekal, kdy se už ozve gong, který nás volal k večeři, a z těchto večeří se pamatuju především na své věčné zažívací poruchy. Z potřeby něco dělat jsem se přejídal. U večeře jsem Augustu zahrnoval něžnostmi, pokud mi to ovšem dovolovala plná ústa, a její rodiče museli mít nepěkný dojem, že moji velkou lásku poněkud kazí zvířecká žravost. Když jsem se vrátil ze svatební cesty bez oné náramné chuti k jídlu, byli překvapeni. Zmizela, jakmile se ode mne nevyžadovalo, abych projevoval vášeň, kterou jsem necítil. Není přece možné chovat se k nevěstě před jejími rodiči chladně ve chvíli, kdy se s ní chystáte do postele! Na láskyplná slova, která jsem jí šeptal u stolu, vzpomíná Augusta obzvlášť. Musela být nádherná, jak jsem si je vymýšlel mezi jednotlivými sousty, a když mi je připomene, žasnu, poněvadž mi připadá, jako by ani nebyla moje.

Sám můj tchán, lišák Giovanni, se dal ošálit, a kdykoli chtěl uvést příklad veliké milostné vášně, připomínal do konce svého života moji vášeň k jeho dceři, to znamená k Augustě. Blaženě se tomu usmíval jako hodný tatínek, přitom však mnou tím víc opovrhoval, protože ten, kdo vkládá celý život do rukou ženy, a především kdo nevidí, že kromě jeho ženy jsou na světě ještě jiné, nebyl podle jeho soudu opravdový muž. Z toho je vidět, že jsem nebyl vždy posuzován spravedlivě.

Zato tchyně, ta v mou lásku nevěřila, ani když se už v ní s plnou důvěrou zabydlila sama Augusta. Dlouhá léta mě stíhala nedůvěřivými pohledy v obavách o osud své nejmilejší dcery. Taky z tohoto důvodu jsem přesvědčen, že v těch dnech, jež vedly k našemu zasnoubení, určitě řídila moje kroky. Oklamat i ji, která se ve mně zřejmě vyznala daleko líp než já sám, nebylo možné.

Konečně nastal den mé svatby a právě toho dne mě přepadlo poslední váhání. Měl jsem být v osm u nevěsty, a přitom jsem ještě ve tři čtvrti na osm ležel v posteli; zuřivě jsem kouřil a díval se oknem, do kterého posměšně zářilo první slunce, jež se té zimy objevilo. Uvažoval jsem, nemám-li Augustu nechat! Teď, když už mi nezáleželo na tom, abych byl Adě pořád nablízku, byla nesmyslnost mého manželství čím dál očividnější. Kdybych v určenou hodinu nepřišel, nestalo by se věru nic světoborného. A pak, Augusta byla roztomilá nevěsta, ale kdo mohl vědět, jak se bude chovat po svatbě? A co když mi okamžitě vynadá, že jsem hlupák, když jsem se dal takovým způsobem nachytat?

Naštěstí přišel Guido, a já nejenže jsem se nebránil, ale ještě jsem se začal omlouvat a tvrdit, že jsem si myslel, že je svatba stanovena na jinou hodinu. Místo aby mi cokoli vytkl, spustil Guido o sobě a o tom, kolikrát z roztržitosti nepřišel na různé schůzky. Chtěl mě překonat i co do roztržitosti, a tak jsem ho musel nakonec přerušit, abych se vůbec dostal z domu. Tak se stalo, že jsem se do manželství hnal doslova klusem.

Přesto jsem přišel značně pozdě. Nikdo mi nic neřekl a všichni kromě nevěsty se spokojili s vysvětlením, které jim dal za mne Guido. Jen Augusta byla tak bledá, že jí zesinaly rty. I když jsem nemohl říct, že ji miluju, jisté je, že jsem jí nechtěl ublížit. Pokusil jsem se to napravit a byl jsem tak hloupý, že jsem jí pro to zpoždění uvedl hned tři příčiny. Bylo jich příliš mnoho a říkaly jasně, o čem jsem uvažoval, když jsem ležel v té posteli a díval se na zimní slunce, že se odjezd do kostela musel posunout, aby se Augusta mohla trochu vzchopit.

U oltáře jsem řekl _ano_ velice roztržitě; v živé soustrasti s Augustou jsem si totiž pro to své zpoždění vymýšlel čtvrté vysvětlení, které mi připadalo ze všech nejlepší.

Jenže když jsme vyšli z kostela, zjistil jsem, že se Augusta už úplně vzpamatovala. Měl jsem na ni trochu vztek, protože to moje _ano_ jí vůbec nemělo stačit k jistotě, že ji miluju. A chystal jsem se, že k ní budu strašně drsný, jestli se vzpamatovala natolik, aby mi vynadala, že jsem hlupák, když jsem se dal takovým způsobem chytit. Ale Augusta využila doma první chvilky, kdy nás nechali o samotě, aby mi s pláčem řekla:

„Nikdy nezapomenu, že sis mě vzal, i když mě nemiluješ.“ Ne­protestoval jsem; bylo to tak očividné, že to nešlo. Zato jsem ji pln soucitu objal.

Potom se už o tom všem mezi mnou a Augustou nemluvilo, protože manželství je cosi daleko prostšího než zasnoubení. Jakmile se lidé jednou vezmou, nediskutují už o lásce, a když cítí potřebu o ní promluvit, zasáhne rychle animálnost a je zase ticho. Tato animálnost se však může tak polidštit, že se zkomplikuje a zfalšuje, a pak se stane, že si člověk skloněn nad ženskou kšticí začne v duchu usilovně vyvolávat světlo, které v ní není. Zavře oči a žena se stává jinou, ale jen dokud od ní neodejde a ona se znovu nestane sama sebou. Veškerá vděčnost platí jí, zvláště když se to úsilí zdaří. Právě proto kdybych se měl narodit ještě jednou (matka příroda je schopná všeho!), byl bych znovu ochoten se s Augustou oženit, ale nikdy ne se s ní zasnoubit.

Na nádraží mi Ada nastavila tvář k bratrskému polibku. Teprve tehdy jsem ji uviděl uprostřed všech těch lidí, kteří nás přišli vyprovodit, a okamžitě mě napadlo:

„Do téhle bryndy jsi mě dostala ty!“

Přiblížil jsem rty k její hebké tváři, ale dal jsem pozor, abych se jí nedotkl. Bylo to první zadostiučinění, kterého se mi toho dne dostalo, pochopil jsem na okamžik, co za výhody mi přináší moje manželství: pomstil jsem se tím, že jsem odmítl využít jediné příležitosti políbit Adu, která se mi nabízela! Když jsem pak už seděl v jedoucím vlaku vedle Augusty, dostal jsem strach, že jsem neudělal dobře. Bál jsem se, aby to neublížilo mému přátelství s Guidem. Ale ještě víc jsem trpěl při pomyšlení, že si možná Ada ani nevšimla, že jsem ji nepolíbil na tvář, kterou mi nastavila.

Všimla si toho, ale to jsem se dozvěděl, až když za několik měsíců odjížděla sama z téže stanice s Guidem. Políbila tenkrát všechny. Mně jedinému podala velice srdečně ruku. Jenže její pomsta přišla už pozdě, okolnosti byly zcela jiné. Po návratu z naší svatební cesty jsme se k sobě chovali jako bratr a sestra, a tak nebylo důvodu, aby mi ten polibek odpírala.

* * *

[^2]: Láska na první pohled. _Pozn. red._

</section>
