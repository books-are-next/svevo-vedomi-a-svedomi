<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Manželka a milenka">
    <meta name="apple-mobile-web-app-capable" content="yes">
    <title>Manželka a milenka</title>
    <link rel="stylesheet" href="./style/style.min.css" media="screen" integrity="sha256-hlOuHd4yugRueb5cpVodghEy067q0Ot3cOXJsjA0yro=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Italo Svevo: Vědomí a svědomí Zena Cosiniho">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Vědomí a svědomí Zena Cosiniho">
    <meta property="og:title" content="Vědomí a svědomí Zena Cosiniho">
    <meta property="og:type" content="book">
    <meta property="og:book:author" content="Italo Svevo">
    <meta property="twitter:title" content="Italo Svevo: Vědomí a svědomí Zena Cosiniho">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./vedomi_a_svedomi_zena_cosiniho_010.html">
    <link rel="next" href="./vedomi_a_svedomi_zena_cosiniho_012.html">
    <meta name="nb-order" content="7">
    <link rel="self" href="vedomi_a_svedomi_zena_cosiniho_011.html">
    <meta name="nb-identifier" content="svevo-vedomi-a-svedomi-zena-cosiniho-dbabd23">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="36199" data-nb-chars="207854">
    <nav role="doc-toc">
      <ul class="plain section">
        <li><a href="vedomi_a_svedomi_zena_cosiniho_005.html">Věnování</a></li>
        <li><a href="vedomi_a_svedomi_zena_cosiniho_006.html">Předmluva</a></li>
        <li><a href="vedomi_a_svedomi_zena_cosiniho_007.html">Úvod</a></li>
        <li><a href="vedomi_a_svedomi_zena_cosiniho_008.html">Kouření</a></li>
        <li><a href="vedomi_a_svedomi_zena_cosiniho_009.html">Otcova smrt</a></li>
        <li><a href="vedomi_a_svedomi_zena_cosiniho_010.html">Historie mého manželství</a></li>
        <li><a href="vedomi_a_svedomi_zena_cosiniho_011.html">Manželka a milenka</a></li>
        <li><a href="vedomi_a_svedomi_zena_cosiniho_012.html">Historie jedné obchodní společnosti</a></li>
        <li><a href="vedomi_a_svedomi_zena_cosiniho_013.html">Psychoanalýza</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./vedomi_a_svedomi_zena_cosiniho_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="18"><span class="idea" data-nb-ref-number="1" id="idea1" data-nb-words="3" data-nb-chars="18">Manželka a&nbsp;milenka</span></h1>
        <section>
          <p class="chunk" data-nb-ref-number="2" data-nb-words="120" data-nb-chars="629"><span class="idea" data-nb-ref-number="2" id="idea2" data-nb-words="120" data-nb-chars="629">V&nbsp;mém životě byla řada období, kdy jsem věřil, že&nbsp;jsem už&nbsp;na&nbsp;cestě ke&nbsp;zdraví a&nbsp;ke štěstí. Nikdy však nebyla tato víra tak silná jako během naší svatební cesty a&nbsp;pak pár týdnů po&nbsp;našem návratu. Začalo to&nbsp;objevem, nad nímž jsem užasl: miloval jsem Augustu tak jako ona mne. Nejdřív jsem tomu nevěřil, jen jsem to&nbsp;celý den vychutnával a&nbsp;čekal, že&nbsp;to&nbsp;další den bude docela jiné. Jenomže den šel za&nbsp;dnem jeden jako druhý, plný jasu, plný něhy nejen Augustiny, ale&nbsp;– a&nbsp;to bylo překvapení&nbsp;– i&nbsp;mé. Ráno co&nbsp;ráno jsem v&nbsp;ní nacházel tutéž dojatou náklonnost a&nbsp;v&nbsp;sobě tutéž vděčnost, která&nbsp;– pokud to&nbsp;nebyla láska&nbsp;– byla lásce velmi podobná.</span></p>
          <p class="chunk" data-nb-ref-number="3" data-nb-words="44" data-nb-chars="268"><span class="idea" data-nb-ref-number="3" id="idea3" data-nb-words="44" data-nb-chars="268">Kdo by&nbsp;to&nbsp;byl řekl, když jsem se&nbsp;tenkrát kulhavě odbelhal od&nbsp;Ady k&nbsp;Albertě, abych nakonec došel k&nbsp;Augustě? Zjistil jsem, že&nbsp;jsem nebyl ani v&nbsp;nejmenším zaslepený pitomec, postrkovaný druhými, nýbrž náramně obratný chlapík. Když Augusta viděla, jak nad tím žasnu, řekla:</span></p>
          <p class="chunk" data-nb-ref-number="4" data-nb-words="27" data-nb-chars="135"><span class="idea" data-nb-ref-number="4" id="idea4" data-nb-words="27" data-nb-chars="135">„Ale co&nbsp;se&nbsp;tomu divíš? Copak jsi nevěděl, jak to&nbsp;v&nbsp;manželství chodí? Tohle jsem věděla i&nbsp;já, ač&nbsp;toho ve&nbsp;srovnání s&nbsp;tebou vím tak málo!“</span></p>
          <p class="chunk" data-nb-ref-number="5" data-nb-words="69" data-nb-chars="406"><span class="idea" data-nb-ref-number="5" id="idea5" data-nb-words="69" data-nb-chars="406">Nevím, kdy to&nbsp;bylo, jestli předtím, než jsem ji&nbsp;začal mít rád, nebo potom, ale v&nbsp;mé mysli se&nbsp;pojednou zrodila naděje, veliká naděje, že&nbsp;bych mohl nakonec být jako Augusta, která byla ztělesněním zdraví. Během zásnub jsem si&nbsp;toho zdraví ani nevšiml, tak jsem byl celý zabrán do&nbsp;pozorování v&nbsp;prvé řadě sebe samého a&nbsp;pak Ady a&nbsp;Guida. Petrolejová lampa salonu nikdy nedokázala rozzářit Augustiny skrovné vlasy.</span></p>
          <p class="chunk" data-nb-ref-number="6" data-nb-words="94" data-nb-chars="537"><span class="idea" data-nb-ref-number="6" id="idea6" data-nb-words="94" data-nb-chars="537">A&nbsp;ten její ruměnec! Jakmile zmizel, docela prostě, tak jak mizí v&nbsp;přímém světle slunce barva červánků, pustila se&nbsp;Augusta bezpečně po&nbsp;cestě, kterou prošlo už&nbsp;tolik jejích sester na&nbsp;této zemi, sester, jež dovedou buď najít všechno v&nbsp;zákonitosti a&nbsp;řádu, nebo se&nbsp;raději všeho vzdají. A&nbsp;já tu&nbsp;jistotu miloval, já&nbsp;ji&nbsp;zbožňoval, i&nbsp;když jsem věděl, že&nbsp;má&nbsp;špatné základy, protože spočívá na&nbsp;mně. Vůči ní&nbsp;jsem se&nbsp;musel chovat přinejmenším stejně skromně, jako když šlo o&nbsp;spiritismus: co&nbsp;kdyby měl pravdu? A&nbsp;stejně mohla mít pravdu i&nbsp;víra v&nbsp;život.</span></p>
          <p class="chunk" data-nb-ref-number="7" data-nb-words="220" data-nb-chars="1249"><span class="idea" data-nb-ref-number="7" id="idea7" data-nb-words="220" data-nb-chars="1249">Jedním mě&nbsp;však Augusta ohromovala: z&nbsp;každého jejího slova, z&nbsp;každého jejího činu vyplývalo, že&nbsp;v&nbsp;hloubi duše věří, že&nbsp;je&nbsp;život věčný. Ne&nbsp;že&nbsp;by&nbsp;to&nbsp;říkala&nbsp;– naopak, když jsem jí&nbsp;já, kterého veškeré omyly odpuzovaly, než jsem si&nbsp;zamiloval ty&nbsp;její, jednoho dne uznal za&nbsp;nutné připomenout, jak je&nbsp;život krátký, byla tím překvapena. Jak by&nbsp;ne! Ví, že&nbsp;všichni musí umřít, ale to&nbsp;na&nbsp;věci nic nemění, a&nbsp;když už&nbsp;jsme jednou svoji, zůstaneme spolu navždy, navždycky. Neměla zřejmě ani potuchy, že&nbsp;sejdou-li se&nbsp;lidé na&nbsp;tomto světě, pak se&nbsp;to&nbsp;děje na&nbsp;takovou chvilku, chvilinku, že&nbsp;člověk nechápe, jak se&nbsp;to&nbsp;mohlo stát, že&nbsp;si&nbsp;tykáme, když jsme se&nbsp;celou nekonečnost předtím neznali a&nbsp;když se&nbsp;co&nbsp;nejdřív celou další nekonečnost už&nbsp;nikdy znovu neuvidíme. Konečně jsem pochopil, co&nbsp;to&nbsp;je&nbsp;dokonalé lidské zdraví; uvědomil jsem si&nbsp;totiž, že&nbsp;pro ni&nbsp;je&nbsp;přítomnost hmatatelnou pravdou, kam se&nbsp;člověk může uchýlit a&nbsp;kde může zůstat hezky v&nbsp;teple. Snažil jsem se&nbsp;zjednat si&nbsp;tam vstup a&nbsp;pokoušel jsem se&nbsp;tam setrvat, pevně rozhodnut, že&nbsp;se&nbsp;nebudu vysmívat sobě ani jí, poněvadž právě to&nbsp;byla zřejmě moje nemoc a&nbsp;já musel dávat pozor, aspoň abych nenakazil toho, kdo se&nbsp;na&nbsp;mne spolehl. Proto taky jsem se&nbsp;ve&nbsp;snaze chránit ji&nbsp;dokázal nějakou dobu pohybovat jako zdravý člověk.</span></p>
          <p class="chunk" data-nb-ref-number="8" data-nb-words="116" data-nb-chars="640"><span class="idea" data-nb-ref-number="8" id="idea8" data-nb-words="116" data-nb-chars="640">Věděla o&nbsp;všem, co&nbsp;člověka žene do&nbsp;zoufalství, ale v&nbsp;jejích rukou to&nbsp;všechno dostávalo jiný ráz. I&nbsp;když se&nbsp;snad země točila, nebylo vůbec třeba mít mořskou nemoc! Naopak! Země se&nbsp;točila, ale všechno ostatní zůstávalo na&nbsp;svém místě. A&nbsp;tyto nehybné věci měly nesmírný význam, ať&nbsp;už&nbsp;to&nbsp;byl snubní prsten a&nbsp;všecky šperky, nebo šaty, zelené, černé, vycházkové, co&nbsp;se&nbsp;ukládaly do&nbsp;skříně, když se&nbsp;přišlo domů, a&nbsp;večerní, co&nbsp;se&nbsp;nemohly v&nbsp;žádném případě obléct ve&nbsp;dne nebo když jsem si&nbsp;nebyl ochoten vzít frak. A&nbsp;pak ty&nbsp;hodiny, kdy se&nbsp;jedlo, přísně dodržované, právě tak jako hodina, kdy se&nbsp;šlo spát. Existovaly samy o&nbsp;sobě a&nbsp;byly vždy na&nbsp;svém místě.</span></p>
          <p class="chunk" data-nb-ref-number="9" data-nb-words="62" data-nb-chars="368"><span class="idea" data-nb-ref-number="9" id="idea9" data-nb-words="62" data-nb-chars="368">V&nbsp;neděli chodila na&nbsp;mši a&nbsp;já ji&nbsp;občas doprovázel, abych viděl, jak snáší představu bolesti a&nbsp;smrti. Ale pro ni&nbsp;nic takového neexistovalo a&nbsp;návštěva kostela ji&nbsp;naplnila na&nbsp;celý týden klidem a&nbsp;mírem. Chodila do&nbsp;kostela taky o&nbsp;některých svátcích, které znala nazpaměť. Víckrát ne, zatímco kdybych já&nbsp;věřil, byl bych v&nbsp;kostele celé dny, abych si&nbsp;zajistil věčné blaženství.</span></p>
          <p class="chunk" data-nb-ref-number="10" data-nb-words="108" data-nb-chars="590"><span class="idea" data-nb-ref-number="10" id="idea10" data-nb-words="108" data-nb-chars="590">Ale i&nbsp;tady na&nbsp;zemi bylo plno autorit, které jí&nbsp;dodávaly jistotu, jako třeba hned autorita rakouských nebo italských úřadů, které se&nbsp;staraly o&nbsp;bezpečnost na&nbsp;ulicích a&nbsp;v&nbsp;domech; a&nbsp;já vždycky dělal, co&nbsp;bylo v&nbsp;mých silách, abych i&nbsp;tuto její úctu sdílel s&nbsp;ní. Dále to&nbsp;byli doktoři, ti, co&nbsp;řádně vystudovali, aby nás zachránili, kdyby nás nedej bůh stihla nějaká nemoc. Já&nbsp;se&nbsp;k&nbsp;této autoritě obracel den co&nbsp;den, kdežto ona nikdy. A&nbsp;přece jsem věděl, jaký hrozný osud mě&nbsp;čeká, až&nbsp;mě&nbsp;zachvátí smrtelná nemoc, zatímco ona věřila, že&nbsp;i&nbsp;pak se&nbsp;pro ni, bezpečně opřenou o&nbsp;nebesa i&nbsp;zemi, najde záchrana.</span></p>
          <p class="chunk" data-nb-ref-number="11" data-nb-words="54" data-nb-chars="298"><span class="idea" data-nb-ref-number="11" id="idea11" data-nb-words="54" data-nb-chars="298">Rozebírám její zdraví, ale nikam to&nbsp;nevede, protože si&nbsp;uvědomuju, že&nbsp;je&nbsp;přitom převracím v&nbsp;nemoc. A&nbsp;jak o&nbsp;tom píšu, začínám si&nbsp;říkat, jestli přece jen nepotřebovala nějakou kúru nebo radu, která by&nbsp;ji&nbsp;z&nbsp;něho vyléčila. Ale po&nbsp;celá ta&nbsp;léta, co&nbsp;jsem žil po&nbsp;jejím boku, mě&nbsp;takové obavy nikdy nenapadly.</span></p>
          <p class="chunk" data-nb-ref-number="12" data-nb-words="112" data-nb-chars="652"><span class="idea" data-nb-ref-number="12" id="idea12" data-nb-words="112" data-nb-chars="652">Jaká důležitost mi&nbsp;byla přisouzena v&nbsp;tom jejím malém světě! Musel jsem říkat, co&nbsp;si&nbsp;přeju, na&nbsp;každém kroku, ať&nbsp;už&nbsp;šlo o&nbsp;jídlo nebo šaty, o&nbsp;společnost nebo četbu. Nutilo mě&nbsp;to&nbsp;k&nbsp;veliké činnosti, ale neotravovalo mě&nbsp;to. Spolupracoval jsem na&nbsp;stavbě patriarchální rodiny a&nbsp;stával jsem se&nbsp;sám jedním z&nbsp;patriarchů, které jsem dřív nenáviděl, ale teď se&nbsp;mi&nbsp;jevili jako znamení zdraví. Být patriarchou sám je&nbsp;něco docela jiného než muset ctít druhého, který si&nbsp;tu&nbsp;hodnost osobuje. Chtěl jsem zdraví pro sebe, i&nbsp;kdybych měl svou nemoc pověsit na&nbsp;krk těm, co&nbsp;nejsou patriarchy, a&nbsp;zejména za&nbsp;naší svatební cesty jsem občas rád zaujímal postoj jezdeckého pomníku.</span></p>
          <p class="chunk" data-nb-ref-number="13" data-nb-words="118" data-nb-chars="717"><span class="idea" data-nb-ref-number="13" id="idea13" data-nb-words="118" data-nb-chars="717">Ale už&nbsp;během cesty bylo pro mne nejednou nesnadné dělat všechno jako ona, jak jsem si&nbsp;to&nbsp;předsevzal. Augusta chtěla všechno vidět, jako by&nbsp;byla na&nbsp;studijní cestě. Naprosto nestačilo, že&nbsp;jsme byli v&nbsp;paláci Pitti, bylo třeba taky projít všemi těmi nesčetnými sály a&nbsp;zastavit se&nbsp;aspoň na&nbsp;okamžik před každým uměleckým dílem. Odmítl jsem opustit první sál a&nbsp;nic jiného jsem neviděl, takže mě&nbsp;to&nbsp;stálo jedině námahu vymyslet si&nbsp;záminky pro svou lenost. Strávil jsem půl dne před portréty zakladatelů medicejského rodu a&nbsp;zjistil jsem, že&nbsp;se&nbsp;podobají Carnegiovi a&nbsp;Vanderbiltovi. Podivuhodné! A&nbsp;přitom byli stejné rasy jako já! Augusta můj podiv nesdílela. Věděla, co&nbsp;jsou zač Yankeeové, ale nevěděla ještě dobře, co&nbsp;jsem já.</span></p>
          <p class="chunk" data-nb-ref-number="14" data-nb-words="37" data-nb-chars="233"><span class="idea" data-nb-ref-number="14" id="idea14" data-nb-words="37" data-nb-chars="233">Tady to&nbsp;její zdraví neobstálo, a&nbsp;tak se&nbsp;musela muzeí vzdát. Vypra­voval jsem jí, jak mě&nbsp;jednou v&nbsp;Louvru popadla uprostřed všech těch uměleckých děl taková zuřivost, že&nbsp;jsem tam div nerozmlátil jednu Venuši. Augusta rezignovaně řekla:</span></p>
          <p class="chunk" data-nb-ref-number="15" data-nb-words="14" data-nb-chars="63"><span class="idea" data-nb-ref-number="15" id="idea15" data-nb-words="14" data-nb-chars="63">„Ještě že&nbsp;se&nbsp;do&nbsp;muzeí chodí jen na&nbsp;svatební cestě a&nbsp;pak už&nbsp;ne.“</span></p>
          <p class="chunk" data-nb-ref-number="16" data-nb-words="35" data-nb-chars="200"><span class="idea" data-nb-ref-number="16" id="idea16" data-nb-words="35" data-nb-chars="200">V&nbsp;životě doopravdy chybí jednotvárnost muzeí! Míjejí v&nbsp;něm dny, které by&nbsp;zasluhovaly rám, ale je&nbsp;v&nbsp;nich příliš mnoho rušivých zvuků a&nbsp;kromě čar a&nbsp;barev i&nbsp;skutečného světla, které pálí, a&nbsp;tudíž nenudí.</span></p>
          <p class="chunk" data-nb-ref-number="17" data-nb-words="93" data-nb-chars="536"><span class="idea" data-nb-ref-number="17" id="idea17" data-nb-words="93" data-nb-chars="536">Zdraví nutí k&nbsp;činorodosti a&nbsp;k&nbsp;podstupování spousty trápení. Jen se&nbsp;zavřela muzea, začalo nakupování. Augusta, ač&nbsp;u&nbsp;nás nikdy nebydlela, znala naši vilu líp než já&nbsp;a&nbsp;věděla, že&nbsp;v&nbsp;jednom pokoji chybí zrcadlo, v&nbsp;druhém koberec a&nbsp;ve třetím že&nbsp;je&nbsp;místo pro sošku. Nakoupila nábytku do&nbsp;celého jednoho salonu a&nbsp;z&nbsp;každého města, kam jsme přijeli, se&nbsp;vypravovala aspoň jedna zásilka. Zdálo se&nbsp;mi, že&nbsp;by&nbsp;bylo účelnější a&nbsp;mnohem snazší udělat všechny ty&nbsp;nákupy v&nbsp;Terstu. Takhle se&nbsp;muselo myslet na&nbsp;dopravu, na&nbsp;pojištění a&nbsp;na různé celní formality.</span></p>
          <p class="chunk" data-nb-ref-number="18" data-nb-words="18" data-nb-chars="96"><span class="idea" data-nb-ref-number="18" id="idea18" data-nb-words="18" data-nb-chars="96">„Ale copak nevíš, že&nbsp;se&nbsp;zboží musí vozit z&nbsp;místa na&nbsp;místo? Copak nejsi obchodník?“ A&nbsp;zasmála se.</span></p>
          <p class="chunk" data-nb-ref-number="19" data-nb-words="5" data-nb-chars="31"><span class="idea" data-nb-ref-number="19" id="idea19" data-nb-words="5" data-nb-chars="31">Měla skoro pravdu. Namítl jsem:</span></p>
          <p class="chunk" data-nb-ref-number="20" data-nb-words="27" data-nb-chars="127"><span class="idea" data-nb-ref-number="20" id="idea20" data-nb-words="27" data-nb-chars="127">„Zboží se&nbsp;vozí z&nbsp;místa na&nbsp;místo, aby se&nbsp;prodávalo a&nbsp;aby se&nbsp;na&nbsp;tom vydělalo. Jinak se&nbsp;nechává na&nbsp;pokoji, a&nbsp;totéž platí i&nbsp;o&nbsp;nás.“</span></p>
          <p class="chunk" data-nb-ref-number="21" data-nb-words="51" data-nb-chars="305"><span class="idea" data-nb-ref-number="21" id="idea21" data-nb-words="51" data-nb-chars="305">Ale podnikavost byla jedna z&nbsp;věcí, které jsem měl na&nbsp;ní&nbsp;nejraději. Byla tak rozkošná ve&nbsp;své prostodušnosti! Prostodušnosti, neboť aby člověk mohl věřit, že&nbsp;udělal dobrý obchod jedině tím, že&nbsp;něco koupil, k&nbsp;tomu je&nbsp;třeba nemít ani potuchy o&nbsp;dějinách světa; výhodnost kupu se&nbsp;přece pozná teprve při prodeji.</span></p>
          <p class="chunk" data-nb-ref-number="22" data-nb-words="126" data-nb-chars="699"><span class="idea" data-nb-ref-number="22" id="idea22" data-nb-words="126" data-nb-chars="699">Myslel jsem si, že&nbsp;jsem na&nbsp;nejlepší cestě k&nbsp;uzdravení. Mé&nbsp;rány už&nbsp;nebyly tak zjitřené. Od&nbsp;té&nbsp;doby se&nbsp;také datuje ta&nbsp;moje neochvějná veselost. Uložil jsem si&nbsp;to&nbsp;v&nbsp;těch nezapomenutelných dnech jako jakýsi závazek vůči Augustě a&nbsp;byl to&nbsp;jediný slib, který jsem neporušil až&nbsp;na&nbsp;pár krátkých okamžiků, totiž když se&nbsp;život smál silněji než já. Náš vztah byl a&nbsp;zůstal plný úsměvů; já&nbsp;jsem se&nbsp;neustále usmíval nad ní, protože jsem se&nbsp;domníval, že&nbsp;nic neví, a&nbsp;ona zase nade mnou, protože mi&nbsp;přičítala mnoho vědomostí i&nbsp;mnoho omylů, z&nbsp;nichž mne ona&nbsp;– jak si&nbsp;namlouvala&nbsp;– vyvedla. Zůstal jsem navenek veselý, i&nbsp;když se&nbsp;mne pak nemoc znovu zmocnila celého. Veselý, jako bych ty&nbsp;svoje bolesti cítil jako lechtání.</span></p>
          <p class="chunk" data-nb-ref-number="23" data-nb-words="66" data-nb-chars="380"><span class="idea" data-nb-ref-number="23" id="idea23" data-nb-words="66" data-nb-chars="380">Ale ani přes to&nbsp;svoje nové zdraví jsem se&nbsp;na&nbsp;té&nbsp;dlouhé pouti napříč Itálií neobešel bez hromady strastí. Odjeli jsme bez doporučujících dopisů a&nbsp;mně se&nbsp;velice často zdálo, že&nbsp;mnozí z&nbsp;těch neznámých, mezi nimiž jsme se&nbsp;pohybovali, jsou naši nepřátelé. Byly to&nbsp;směšné obavy, ale nedokázal jsem je&nbsp;překonat. Mohl jsem být přepaden, uražen a&nbsp;především pomluven, a&nbsp;kdo by&nbsp;se&nbsp;mě&nbsp;zastal?</span></p>
          <p class="chunk" data-nb-ref-number="24" data-nb-words="93" data-nb-chars="535"><span class="idea" data-nb-ref-number="24" id="idea24" data-nb-words="93" data-nb-chars="535">Tento strach, kterého si&nbsp;naštěstí nikdo, ani Augusta, nevšiml, vyvrcholil jednou v&nbsp;opravdové krizi. Měl jsem ve&nbsp;zvyku kupovat takřka všechny noviny, které mi&nbsp;byly na&nbsp;ulici nabídnuty. Jednoho dne jsem se&nbsp;zastavil u&nbsp;kteréhosi novinového stánku, a&nbsp;tu mě&nbsp;napadlo, že&nbsp;by&nbsp;mě&nbsp;ten prodavač mohl dát snadno ze&nbsp;zášti zavřít jako zloděje, protože jsem si&nbsp;u&nbsp;něho koupil jen jedny noviny, a&nbsp;přitom jsem měl pod paží plno dalších, které jsem koupil jinde a&nbsp;ještě ani neotevřel. Rozběhl jsem se&nbsp;pryč i&nbsp;s&nbsp;Augustou, aniž jsem jí&nbsp;řekl, proč tak spěchám.</span></p>
          <p class="chunk" data-nb-ref-number="25" data-nb-words="31" data-nb-chars="177"><span class="idea" data-nb-ref-number="25" id="idea25" data-nb-words="31" data-nb-chars="177">A&nbsp;tak se&nbsp;stalo, že&nbsp;jsem se&nbsp;spřátelil s&nbsp;jedním drožkářem a&nbsp;jedním průvodcem; v&nbsp;jejich společnosti jsem si&nbsp;byl aspoň jist, že&nbsp;mě&nbsp;nikdo nemůže nařknout z&nbsp;takových směšných krádeží.</span></p>
          <p class="chunk" data-nb-ref-number="26" data-nb-words="123" data-nb-chars="671"><span class="idea" data-nb-ref-number="26" id="idea26" data-nb-words="123" data-nb-chars="671">S&nbsp;tím drožkářem jsem měl zřejmě cosi společného. Měl hrozně rád castellské a&nbsp;vykládal mi, že&nbsp;mu&nbsp;co&nbsp;chvíli otékají nohy. Chodil s&nbsp;tím do&nbsp;nemocnice, a&nbsp;když ho&nbsp;propouštěli uzdraveného, vždycky ho&nbsp;důtklivě nabádali, aby toho vína nechal. A&nbsp;on si&nbsp;to&nbsp;pokaždé, jak říkal, železně umiňoval, a&nbsp;aby to&nbsp;předsevzetí zhmotnil, dělal si&nbsp;na&nbsp;kovovém řetízku od&nbsp;hodinek uzel. Ale když jsem ho&nbsp;poznal, visel mu&nbsp;ten řetízek na&nbsp;vestě bez uzlu. Řekl jsem mu, aby se&nbsp;odstěhoval ke&nbsp;mně do&nbsp;Terstu. Popsal jsem mu&nbsp;chuť našeho vína, tak odlišného od&nbsp;toho, co&nbsp;pil on, abych ho&nbsp;ujistil, že&nbsp;tam by&nbsp;ta&nbsp;drastická kúra měla úspěch. Nechtěl o&nbsp;tom slyšet a&nbsp;odmítl s&nbsp;tváří, v&nbsp;níž se&nbsp;už&nbsp;předem zračil stesk.</span></p>
          <p class="chunk" data-nb-ref-number="27" data-nb-words="50" data-nb-chars="287"><span class="idea" data-nb-ref-number="27" id="idea27" data-nb-words="50" data-nb-chars="287">S&nbsp;průvodcem jsem se&nbsp;sblížil, protože se&nbsp;mi&nbsp;zdálo, že&nbsp;vyniká nad své kolegy. Není nesnadné znát dějiny mnohem líp než já, ale i&nbsp;sama Augusta se&nbsp;svou přesností a&nbsp;se svým Baedekrem potvrdila správnost řady jeho údajů. Kromě toho byl mladý, a&nbsp;tak nás honíval klusem ulicemi posetými sochami.</span></p>
          <p class="chunk" data-nb-ref-number="28" data-nb-words="67" data-nb-chars="383"><span class="idea" data-nb-ref-number="28" id="idea28" data-nb-words="67" data-nb-chars="383">Když jsem tyto dva přátele ztratil, odjel jsem z&nbsp;Říma. Drožkář, který si&nbsp;u&nbsp;mne přišel na&nbsp;kupu peněz, mi&nbsp;ukázal, jak se&nbsp;mu&nbsp;to&nbsp;víno občas vráží i&nbsp;do hlavy, a&nbsp;najel s&nbsp;námi na&nbsp;kterousi náramně pevnou starořímskou stavbu. A&nbsp;průvodce si&nbsp;jednoho dne usmyslel tvrdit, že&nbsp;staří Římané znali velmi dobře elektřinu a&nbsp;hojně ji&nbsp;používali. Recitoval dokonce latinské verše, které to&nbsp;měly dotvrdit.</span></p>
          <p class="chunk" data-nb-ref-number="29" data-nb-words="138" data-nb-chars="800"><span class="idea" data-nb-ref-number="29" id="idea29" data-nb-words="138" data-nb-chars="800">Tenkrát mě&nbsp;však postihla jiná malá nemoc, z&nbsp;níž jsem se&nbsp;už&nbsp;neměl nikdy vyléčit. Taková nicotnost&nbsp;– strach ze&nbsp;stárnutí, a&nbsp;hlavně strach ze&nbsp;smrti. Původ to&nbsp;mělo myslím v&nbsp;jisté zvláštní formě žárlivosti. Stárnutí mi&nbsp;nahánělo strach jedině proto, že&nbsp;mě&nbsp;přibližovalo k&nbsp;smrti. Dokud budu živ, Augusta mi&nbsp;určitě nebude nevěrná, ale představoval jsem si, že&nbsp;jakmile budu jednou mrtev a&nbsp;pochován, postará se&nbsp;nejdřív, aby byl můj hrob udržován v&nbsp;naprostém pořádku a&nbsp;aby byly za&nbsp;mne slouženy příslušné mše, ale pak se&nbsp;okamžitě začne rozhlížet kolem sebe a&nbsp;hledat mého nástupce, kterého by&nbsp;obklopila týmž zdravým a&nbsp;spořádaným světem, jakým teď obklopuje mě. Její krásné zdraví přece nemůže umřít jen proto, že&nbsp;jsem umřel já. Měl jsem v&nbsp;ně takovou víru, že&nbsp;by&nbsp;je&nbsp;podle mého mohl rozdrtit jedině vlak v&nbsp;plné jízdě.</span></p>
          <p class="chunk" data-nb-ref-number="30" data-nb-words="210" data-nb-chars="1203"><span class="idea" data-nb-ref-number="30" id="idea30" data-nb-words="210" data-nb-chars="1203">Vzpomínám si, jak jsme jednou večer jeli v&nbsp;Benátkách gondolou po&nbsp;jednom z&nbsp;těch kanálů plných hlubokého ticha, přerušovaného co&nbsp;chvíli světlem a&nbsp;hlukem ulice, která se&nbsp;do&nbsp;něho znenadání otevře. Augusta se&nbsp;jako vždy dívala kolem sebe a&nbsp;pečlivě všechno registrovala&nbsp;– zelenou a&nbsp;svěží zahradu, která se&nbsp;tyčila na&nbsp;špinavé podezdívce obnažené vodou, jež opadla, věž, která se&nbsp;zrcadlila v&nbsp;kalné hladině, dlouhou uličku a&nbsp;na jejím konci řeku světla a&nbsp;lidi. Já&nbsp;si&nbsp;naopak uvědomoval ve&nbsp;tmě s&nbsp;naprostou sklíčeností jen sebe. Připomněl jsem jí, jak utíká čas, že&nbsp;brzy pojede na&nbsp;takovou svatební cestu znovu a&nbsp;s&nbsp;někým jiným. Byl jsem si&nbsp;tím tak jist, že&nbsp;mi&nbsp;to&nbsp;připadalo, jako bych jí&nbsp;líčil událost, která se&nbsp;už&nbsp;stala… A&nbsp;připadlo mi&nbsp;nemístné, že&nbsp;se&nbsp;dala do&nbsp;pláče, aby popřela její pravdivost. Možná že&nbsp;mi&nbsp;špatně rozuměla a&nbsp;myslela si, že&nbsp;jí&nbsp;přisuzuju záměr mě&nbsp;zabít. To&nbsp;vůbec ne! Abych se&nbsp;vyslovil zřetelněji, popsal jsem jí&nbsp;jeden ze&nbsp;způsobů, kterým bych mohl zemřít: moje nohy, které mají určitě už&nbsp;teď špatný oběh krve, zachvátí gangréna a&nbsp;tato gangréna se&nbsp;bude šířit a&nbsp;šířit, až&nbsp;zasáhne některý orgán nezbytný k&nbsp;tomu, abych udržel oči otevřené. A&nbsp;tak je&nbsp;tedy zavřu a&nbsp;sbohem, patriarcho! Bude se&nbsp;muset vyrobit nový.</span></p>
          <p class="chunk" data-nb-ref-number="31" data-nb-words="64" data-nb-chars="396"><span class="idea" data-nb-ref-number="31" id="idea31" data-nb-words="64" data-nb-chars="396">Augusta vzlykala dál a&nbsp;její pláč mně uprostřed nesmírného smutku toho kanálu připadal náramně důležitý. Vyvolalo ho&nbsp;snad zoufalství, protože si&nbsp;jasně uvědomila hrůzu svého zdraví? Pak by&nbsp;tedy v&nbsp;tom pláči vzlykalo celé lidstvo. Jenomže pak jsem poznal, že&nbsp;Augusta vůbec ani nevěděla, jak vlastně zdraví vypadá. Zdraví se&nbsp;nerozebírá, ba&nbsp;ani se&nbsp;nedívá do&nbsp;zrcadla. Jedině my&nbsp;nemocní víme cosi o&nbsp;sobě.</span></p>
          <p class="chunk" data-nb-ref-number="32" data-nb-words="70" data-nb-chars="407"><span class="idea" data-nb-ref-number="32" id="idea32" data-nb-words="70" data-nb-chars="407">Tenkrát mi&nbsp;taky řekla, že&nbsp;mě&nbsp;milovala, ještě než mě&nbsp;poznala. Zamilovala se&nbsp;do&nbsp;mne, sotva uslyšela moje jméno, které uvedl její otec asi takto: Zeno Cosini, prosťáček, co&nbsp;vyvaluje oči, když slyší o&nbsp;nějakém šikovném obchodním tahu, a&nbsp;honem si&nbsp;to&nbsp;zaznamenává do&nbsp;zápisníku, který pak někde ztratí. A&nbsp;jestli jsem si&nbsp;nevšiml jejího zmatku, když jsme se&nbsp;poprvé setkali, bylo to&nbsp;zřejmě tím, že&nbsp;jsem byl taky zmaten.</span></p>
          <p class="chunk" data-nb-ref-number="33" data-nb-words="79" data-nb-chars="417"><span class="idea" data-nb-ref-number="33" id="idea33" data-nb-words="79" data-nb-chars="417">Vzpomněl jsem si, že&nbsp;jsem byl při setkání s&nbsp;Augustou vyveden z&nbsp;míry, jak je&nbsp;nehezká, protože jsem čekal, že&nbsp;u&nbsp;nich najdu čtyři dívky s&nbsp;jmény na&nbsp;A&nbsp;a všechny překrásné. Teď se&nbsp;dovídám, že&nbsp;mě&nbsp;miluje už&nbsp;dlouho, ale co&nbsp;to&nbsp;dokazuje? Neudělal jsem jí&nbsp;radost tím, že&nbsp;bych uznal svůj omyl. Až&nbsp;umřu, vezme si&nbsp;určitě jiného. Když se&nbsp;její pláč trochu ztišil, přitiskla se&nbsp;ke&nbsp;mně ještě těsněji a&nbsp;najednou se&nbsp;mě&nbsp;se&nbsp;smíchem zeptala:</span></p>
          <p class="chunk" data-nb-ref-number="34" data-nb-words="11" data-nb-chars="70"><span class="idea" data-nb-ref-number="34" id="idea34" data-nb-words="11" data-nb-chars="70">„Kde bych našla toho tvého nástupce? Copak nevidíš, jak jsem ošklivá?“</span></p>
          <p class="chunk" data-nb-ref-number="35" data-nb-words="13" data-nb-chars="73"><span class="idea" data-nb-ref-number="35" id="idea35" data-nb-words="13" data-nb-chars="73">Vskutku, pravděpodobně by&nbsp;mi&nbsp;bylo dopřáno hnít nějaký čas v&nbsp;klidu a&nbsp;míru.</span></p>
          <p class="chunk" data-nb-ref-number="36" data-nb-words="137" data-nb-chars="794"><span class="idea" data-nb-ref-number="36" id="idea36" data-nb-words="137" data-nb-chars="794">Ale ten strach ze&nbsp;stárnutí mě&nbsp;už&nbsp;nepřešel, protože jsem se&nbsp;pořád strachoval, že&nbsp;budu muset přenechat svou ženu jiným. Nezmírnil se, když jsem ji&nbsp;začal podvádět, ale ani se&nbsp;nezvětšil při pomyšlení, že&nbsp;ztratím týmž způsobem i&nbsp;milenku. Byla to&nbsp;docela jiná věc, která neměla s&nbsp;tou první nic společného. Kdykoli mě&nbsp;ten strach ze&nbsp;smrti přepadl, obracel jsem se&nbsp;pro útěchu k&nbsp;Augustě jako děti, co&nbsp;si&nbsp;dávají mamince pofoukat poraněnou ručičku. A&nbsp;Augusta nacházela vždy nová slova, aby mě&nbsp;utěšila. Na&nbsp;svatební cestě mi&nbsp;prorokovala ještě třicet let mládí a&nbsp;dnes mi&nbsp;jich slibuje zrovna tolik. Já&nbsp;jsem naproti tomu věděl, že&nbsp;ty&nbsp;radostné týdny naší svatební cesty mě&nbsp;citelně přiblížily k&nbsp;děsivému šklebu agónie. Augusta si&nbsp;může říkat, co&nbsp;chce, já&nbsp;si&nbsp;to&nbsp;brzy spočítal: každým týdnem se&nbsp;k&nbsp;němu blížím o&nbsp;týden.</span></p>
          <p class="chunk" data-nb-ref-number="37" data-nb-words="38" data-nb-chars="220"><span class="idea" data-nb-ref-number="37" id="idea37" data-nb-words="38" data-nb-chars="220">Když jsem si&nbsp;uvědomil, že&nbsp;mě&nbsp;jedno a&nbsp;totéž trápení zachvacuje až&nbsp;příliš často, nechtěl jsem ji&nbsp;unavovat tím, že&nbsp;bych jí&nbsp;říkal pořád totéž, a&nbsp;tak když jsem ji&nbsp;chtěl upozornit, že&nbsp;potřebuju útěchu, stačilo, abych zašeptal:</span></p>
          <p class="chunk" data-nb-ref-number="38" data-nb-words="2" data-nb-chars="17"><span class="idea" data-nb-ref-number="38" id="idea38" data-nb-words="2" data-nb-chars="17">„Chudáku Cosini!“</span></p>
          <p class="chunk" data-nb-ref-number="39" data-nb-words="42" data-nb-chars="243"><span class="idea" data-nb-ref-number="39" id="idea39" data-nb-words="42" data-nb-chars="243">A&nbsp;Augusta už&nbsp;věděla přesně, co&nbsp;mě&nbsp;souží, a&nbsp;spěchala mě&nbsp;zahrnout svou velikou láskou. Tak se&nbsp;mi&nbsp;podařilo zajistit si&nbsp;její útěchu, i&nbsp;když jsem měl docela jiné strasti. Jednoho dne jsem celý ztrápený z&nbsp;toho, že&nbsp;ji&nbsp;podvádím, nedopatřením zašeptal:</span></p>
          <p class="chunk" data-nb-ref-number="40" data-nb-words="2" data-nb-chars="17"><span class="idea" data-nb-ref-number="40" id="idea40" data-nb-words="2" data-nb-chars="17">„Chudáku Cosini!“</span></p>
          <p class="chunk" data-nb-ref-number="41" data-nb-words="15" data-nb-chars="91"><span class="idea" data-nb-ref-number="41" id="idea41" data-nb-words="15" data-nb-chars="91">A&nbsp;přineslo mi&nbsp;to&nbsp;velikou výhodu, protože i&nbsp;tenkrát mi&nbsp;její utěšování udělalo náramně dobře.</span></p>
          <p class="chunk" data-nb-ref-number="42" data-nb-words="185" data-nb-chars="1073"><span class="idea" data-nb-ref-number="42" id="idea42" data-nb-words="185" data-nb-chars="1073">Po&nbsp;návratu ze&nbsp;svatební cesty jsem s&nbsp;překvapením shledal, že&nbsp;jsem ještě nikdy nebydlel v&nbsp;tak pohodlném a&nbsp;teplém bytě. Augusta do&nbsp;něho zavedla všechny příjemnosti, které znala z&nbsp;domova, a&nbsp;navíc ještě řadu dalších, na&nbsp;které přišla sama. Koupelna, která byla odjakživa na&nbsp;konci chodby půl kilometru od&nbsp;mé&nbsp;ložnice, byla najednou hned vedle a&nbsp;měla víc kohoutků. Místnůstka u&nbsp;jídelny se&nbsp;změnila v&nbsp;kávový koutek. Byl vyložen tapetami a&nbsp;zařízen velikými koženými lenoškami, ve&nbsp;kterých jsme denně strávili hodinku po&nbsp;obědě. Proti mé&nbsp;vůli tam bylo všechno, čeho bylo třeba ke&nbsp;kouření. Ke&nbsp;změnám došlo, jakkoli jsem se&nbsp;tomu bránil, i&nbsp;v&nbsp;mé pracovničce. Měl jsem strach, aby mi&nbsp;ji&nbsp;změny nezprotivily, ale brzy jsem zjistil, že&nbsp;teprve teď se&nbsp;tam dá&nbsp;žít. Augusta upravila její osvětlení tak, že&nbsp;se&nbsp;dalo číst, ať&nbsp;už&nbsp;jsem seděl u&nbsp;stolu, nebo se&nbsp;rozložil v&nbsp;lenošce, anebo natáhl na&nbsp;pohovce. Dokonce i&nbsp;housle dostaly pult s&nbsp;hezkou lampičkou, která osvětlovala noty, aniž to&nbsp;bodalo do&nbsp;očí. A&nbsp;i zde, a&nbsp;zase proti své vůli, jsem byl obklopen vším, čeho bylo třeba, abych si&nbsp;mohl pokojně zakouřit.</span></p>
          <p class="chunk" data-nb-ref-number="43" data-nb-words="121" data-nb-chars="713"><span class="idea" data-nb-ref-number="43" id="idea43" data-nb-words="121" data-nb-chars="713">Z&nbsp;těchto důvodů se&nbsp;v&nbsp;domě pořád něco stavělo, a&nbsp;to se&nbsp;neobešlo bez určitého zmatku, který poněkud rušil náš klid. Pro Augustu, která pracovala pro věčnost, nemohlo to&nbsp;krátké nepohodlí nic znamenat, ale se&nbsp;mnou to&nbsp;bylo docela jinak. Když projevila přání zřídit si&nbsp;na&nbsp;zahradě malou prádelnu, což znamenalo zároveň stavbu vhodného domku, postavil jsem se&nbsp;energicky proti tomu. Augusta tvrdila, že&nbsp;prádelna v&nbsp;domě je&nbsp;zárukou zdraví pro <em>malé</em>. Ale my&nbsp;jsme žádné <em>malé</em> zatím neměli, a&nbsp;tak jsem neviděl důvod, proč bych měl pro ně&nbsp;snášet nepohodlí, ještě než přišlo na&nbsp;svět. Má&nbsp;žena naproti tomu vnášela do&nbsp;našeho starého domu cosi z&nbsp;instinktů volné přírody a&nbsp;v&nbsp;lásce se&nbsp;podobala vlašťovce, která okamžitě myslí na&nbsp;hnízdo.</span></p>
          <p class="chunk" data-nb-ref-number="44" data-nb-words="177" data-nb-chars="1004"><span class="idea" data-nb-ref-number="44" id="idea44" data-nb-words="177" data-nb-chars="1004">Ale i&nbsp;já se&nbsp;v&nbsp;lásce činil a&nbsp;nosil domů květiny a&nbsp;šperky. Manželstvím se&nbsp;můj život naprosto změnil. Po&nbsp;slabém pokusu o&nbsp;odpor jsem se&nbsp;vzdal svobody nakládat s&nbsp;časem podle své libosti a&nbsp;dodržoval jsem co&nbsp;nejpřísnější rozvrh hodin. V&nbsp;tomto směru dosáhla má&nbsp;výchova skvělých výsledků. Jednoho dne, bylo to&nbsp;hned po&nbsp;naší svatební cestě, jsem se&nbsp;nechal nevinně zdržet a&nbsp;zůstal jsem přes oběd venku; snědl jsem něco v&nbsp;automatu a&nbsp;vrátil jsem se&nbsp;domů až&nbsp;večer. Když jsem přišel, bylo už&nbsp;po&nbsp;setmění, zjistil jsem, že&nbsp;Augusta neobědvala a&nbsp;padá hlady. Nic mi&nbsp;nevyčítala, nedala se&nbsp;však přesvědčit, že&nbsp;neudělala dobře. Mírně, ale rozhodně prohlásila, že&nbsp;pokud jí&nbsp;nic neřeknu předem, bude s&nbsp;obědem čekat třeba až&nbsp;do&nbsp;večera. To&nbsp;už&nbsp;nebyl žádný žert! Podruhé mě&nbsp;zase přiměl kterýsi přítel, abych zůstal venku až&nbsp;do&nbsp;druhé hodiny v&nbsp;noci. Když jsem přišel, našel jsem Augustu, jak na&nbsp;mě&nbsp;čeká a&nbsp;drkotá zuby, protože zapomněla na&nbsp;kamna. Měla z&nbsp;toho dokonce lehké nachlazení, a&nbsp;to způsobilo, že&nbsp;jsem na&nbsp;tu&nbsp;lekci nikdy nezapomněl.</span></p>
          <p class="chunk" data-nb-ref-number="45" data-nb-words="109" data-nb-chars="596"><span class="idea" data-nb-ref-number="45" id="idea45" data-nb-words="109" data-nb-chars="596">Jednoho dne jsem jí&nbsp;chtěl dát další veliký dar: rozhodl jsem se&nbsp;pracovat! Toužila po&nbsp;tom a&nbsp;já si&nbsp;taky myslel, že&nbsp;by&nbsp;pro mé&nbsp;zdraví byla práce užitečná. Kdo má&nbsp;málo času na&nbsp;nemoce, je&nbsp;míň nemocný, to&nbsp;se&nbsp;rozumí samo sebou. Šel jsem tedy do&nbsp;práce, a&nbsp;nevydržel-li jsem tam, nebyla to&nbsp;opravdu moje vina. Šel jsem tam s&nbsp;nejlepšími úmysly a&nbsp;s&nbsp;opravdovou pokorou. Nedožadoval jsem se&nbsp;účasti na&nbsp;vedení podniku, naopak, chtěl jsem zatím vést hlavní knihu. Před tím foliantem, který byl plný zápisů rozložených pravidelně jako ulice a&nbsp;domy, jsem se&nbsp;cítil plný úcty a&nbsp;dal jsem se&nbsp;do&nbsp;psaní s&nbsp;třesoucí se&nbsp;rukou.</span></p>
          <p class="chunk" data-nb-ref-number="46" data-nb-words="105" data-nb-chars="615"><span class="idea" data-nb-ref-number="46" id="idea46" data-nb-words="105" data-nb-chars="615">Mého zaučení se&nbsp;ujal Oliviho synek, střídmě elegantní mladíček s&nbsp;brýlemi, kovaný ve&nbsp;všech obchodních vědách, a&nbsp;já si&nbsp;na&nbsp;něho opravdu nemůžu naříkat. Otravoval mě&nbsp;sice trochu tou svou ekonomií a&nbsp;teorií poptávky a&nbsp;nabídky, která mi&nbsp;připadala mnohem jasnější, než chtěl připustit. Ale bylo vidět, že&nbsp;má&nbsp;jistý respekt k&nbsp;šéfovi, a&nbsp;já mu&nbsp;za&nbsp;to&nbsp;byl tím vděčnější, že&nbsp;vůbec nepřicházelo v&nbsp;úvahu, že&nbsp;by&nbsp;se&nbsp;mu&nbsp;naučil od&nbsp;otce. Úcta k&nbsp;majetku zřejmě patřila k&nbsp;ekonomii. Nevytkl mi&nbsp;nikdy chyby, které jsem v&nbsp;zápisech často dělal; jenže měl sklon je&nbsp;přičítat mé&nbsp;neznalosti a&nbsp;zahrnoval mě&nbsp;vysvětlováním, což bylo opravdu zbytečné.</span></p>
          <p class="chunk" data-nb-ref-number="47" data-nb-words="53" data-nb-chars="318"><span class="idea" data-nb-ref-number="47" id="idea47" data-nb-words="53" data-nb-chars="318">Neštěstí bylo, že&nbsp;jak jsem těm obchodům pořád přihlížel, dostal jsem je&nbsp;chuť dělat. V&nbsp;té knize jsem si&nbsp;často velice zřetelně představoval vlastní kapsu, a&nbsp;když jsem u&nbsp;klientů zapisoval položku na&nbsp;straně „má dáti“, připadalo mi, že&nbsp;v&nbsp;ruce držím místo pera hůlku <em>croupiera</em>, který shrabuje peníze ležící na&nbsp;hracím stolku.</span></p>
          <p class="chunk" data-nb-ref-number="48" data-nb-words="184" data-nb-chars="1029"><span class="idea" data-nb-ref-number="48" id="idea48" data-nb-words="184" data-nb-chars="1029">Mladý Olivi mi&nbsp;taky ukazoval poštu, která přicházela, a&nbsp;já ji&nbsp;četl s&nbsp;velkou pozorností a&nbsp;zpočátku&nbsp;– to&nbsp;musím přiznat&nbsp;– s&nbsp;nadějí, že&nbsp;jí&nbsp;porozumím líp než ostatní. Jednoho dne upoutala mou vášnivou pozornost jakási naprosto běžná nabídka. Ještě než jsem ji&nbsp;dočetl, cítil jsem, že&nbsp;se&nbsp;mi&nbsp;v&nbsp;prsou zdvíhá cosi, v&nbsp;čem jsem okamžitě poznal tu&nbsp;nejasnou předtuchu, která se&nbsp;mne občas zmocňovala u&nbsp;hracího stolku. Něco takového se&nbsp;dá&nbsp;těžko popsat. Je&nbsp;to, jako by&nbsp;se&nbsp;člověku šířily plíce, jimiž s&nbsp;rozkoší vdechuje vzduch, i&nbsp;když je&nbsp;sebevíc zakouřený. Ale to&nbsp;není všechno: najednou víte, že&nbsp;zdvojnásobíte-li sázku, bude vám ještě líp. Jenže to&nbsp;všechno potřebuje praxi. Musíte vědět, co&nbsp;to&nbsp;je&nbsp;vstávat od&nbsp;stolku s&nbsp;prázdnými kapsami a&nbsp;žalem, že&nbsp;jste na&nbsp;tu&nbsp;předtuchu nedbal; pak už&nbsp;vám neuteče. A&nbsp;když jste na&nbsp;ni&nbsp;nedbal, nedá se&nbsp;už&nbsp;ten den nic dělat, protože karty se&nbsp;mstí. Ale u&nbsp;zeleného stolku se&nbsp;dá&nbsp;spis odpustit, že&nbsp;jste ji&nbsp;necítil, než u&nbsp;poklidné hlavní knihy, a&nbsp;já ji&nbsp;doopravdy jasně cítil, jak ve&nbsp;mně křičí: „Okamžitě to&nbsp;sušené ovoce kup!“</span></p>
          <p class="chunk" data-nb-ref-number="49" data-nb-words="44" data-nb-chars="258"><span class="idea" data-nb-ref-number="49" id="idea49" data-nb-words="44" data-nb-chars="258">Promluvil jsem o&nbsp;tom velice klidně s&nbsp;Olivim, aniž jsem se&nbsp;samozřejmě zmínil o&nbsp;svém vnuknutí. Olivi odpověděl, že&nbsp;obchody toho druhu dělá jedině na&nbsp;účet jiných, pokud na&nbsp;tom může něco vydělat. Tím vyloučil z&nbsp;mých obchodů možnost vnuknutí a&nbsp;přenechal ji&nbsp;jiným.</span></p>
          <p class="chunk" data-nb-ref-number="50" data-nb-words="44" data-nb-chars="256"><span class="idea" data-nb-ref-number="50" id="idea50" data-nb-words="44" data-nb-chars="256">V&nbsp;noci se&nbsp;mé&nbsp;přesvědčení utvrdilo; byla to&nbsp;tedy skutečně představa. Dýchal jsem tak dobře, že&nbsp;jsem nemohl spát. Augusta vycítila můj neklid, a&nbsp;tak jsem jí&nbsp;musel povědět, co&nbsp;je&nbsp;toho příčina. Měla okamžitě totéž vnuknutí jako já&nbsp;a&nbsp;ze spaní nakonec zamumlala:</span></p>
          <p class="chunk" data-nb-ref-number="51" data-nb-words="3" data-nb-chars="18"><span class="idea" data-nb-ref-number="51" id="idea51" data-nb-words="3" data-nb-chars="18">„Copak nejsi šéf?“</span></p>
          <p class="chunk" data-nb-ref-number="52" data-nb-words="7" data-nb-chars="47"><span class="idea" data-nb-ref-number="52" id="idea52" data-nb-words="7" data-nb-chars="47">Ráno, než jsem odešel, ovšem starostlivě řekla:</span></p>
          <p class="chunk" data-nb-ref-number="53" data-nb-words="12" data-nb-chars="75"><span class="idea" data-nb-ref-number="53" id="idea53" data-nb-words="12" data-nb-chars="75">„Ale ne, abys Oliviho dopálil. Nechceš, abych o&nbsp;tom promluvila s&nbsp;tatínkem?“</span></p>
          <p class="chunk" data-nb-ref-number="54" data-nb-words="12" data-nb-chars="74"><span class="idea" data-nb-ref-number="54" id="idea54" data-nb-words="12" data-nb-chars="74">Nechtěl jsem, protože jsem věděl, že&nbsp;ani Giovanni příliš nedá na&nbsp;vnuknutí.</span></p>
          <p class="chunk" data-nb-ref-number="55" data-nb-words="38" data-nb-chars="220"><span class="idea" data-nb-ref-number="55" id="idea55" data-nb-words="38" data-nb-chars="220">Přišel jsem do&nbsp;kanceláře pevně rozhodnut bít se&nbsp;za&nbsp;svou myšlenku a&nbsp;také se&nbsp;pomstít za&nbsp;to&nbsp;nevyspání. Boj trval až&nbsp;do&nbsp;poledne, kdy vypršela lhůta k&nbsp;přijetí nabídky. Olivi zůstal neoblomný a&nbsp;odbyl mě&nbsp;jako obvykle poznámkou:</span></p>
          <p class="chunk" data-nb-ref-number="56" data-nb-words="88" data-nb-chars="530"><span class="idea" data-nb-ref-number="56" id="idea56" data-nb-words="88" data-nb-chars="530">„Chcete snad omezit práva, která mi&nbsp;dal váš nebožtík otec?“ Dotčeně jsem se&nbsp;zatím vrátil ke&nbsp;své hlavní knize pevně rozhodnut, že&nbsp;se&nbsp;už&nbsp;do&nbsp;obchodů nebudu plést. Ale chuť těch rozinek mi&nbsp;zůstala v&nbsp;ústech a&nbsp;já se&nbsp;v&nbsp;Tergesteu denně informoval o&nbsp;jejich ceně. Na&nbsp;ostatním mi&nbsp;nezáleželo. Stoupaly pomalu, pomaloučku, jako by&nbsp;potřebovaly sebrat síly k&nbsp;rozletu. Potom udělaly za&nbsp;jediný den ohromný skok nahoru. Byla špatná sklizeň a&nbsp;teprve teď se&nbsp;to&nbsp;zjistilo. Takové vnuknutí je&nbsp;divná věc. Slabou sklizeň nepředvídalo, jedině zvýšené ceny.</span></p>
          <p class="chunk" data-nb-ref-number="57" data-nb-words="41" data-nb-chars="222"><span class="idea" data-nb-ref-number="57" id="idea57" data-nb-words="41" data-nb-chars="222">Karty se&nbsp;pomstily. Já&nbsp;mezitím nedokázal zůstat u&nbsp;své hlavní knihy a&nbsp;ztratil veškerou úctu ke&nbsp;svým učitelům, tím spíš, že&nbsp;Olivi si&nbsp;už&nbsp;zřejmě nebyl tak jist, že&nbsp;udělal dobře. Já&nbsp;se&nbsp;smál a&nbsp;vysmíval; to&nbsp;byla moje hlavní práce.</span></p>
          <p class="chunk" data-nb-ref-number="58" data-nb-words="33" data-nb-chars="188"><span class="idea" data-nb-ref-number="58" id="idea58" data-nb-words="33" data-nb-chars="188">Pak přišla druhá nabídka takřka za&nbsp;dvojnásobnou cenu. Aby si&nbsp;mě&nbsp;udobřil, požádal mě&nbsp;Olivi o&nbsp;radu a&nbsp;já mu&nbsp;vítězně řekl, že&nbsp;bych rozinky za&nbsp;takovou cenu nikdy nejedl. Olivi uraženě zamumlal:</span></p>
          <p class="chunk" data-nb-ref-number="59" data-nb-words="8" data-nb-chars="49"><span class="idea" data-nb-ref-number="59" id="idea59" data-nb-words="8" data-nb-chars="49">„Řídím se&nbsp;systémem, kterého se&nbsp;držím celý život.“</span></p>
          <p class="chunk" data-nb-ref-number="60" data-nb-words="26" data-nb-chars="132"><span class="idea" data-nb-ref-number="60" id="idea60" data-nb-words="26" data-nb-chars="132">A&nbsp;šel hledat kupce. Našel jednoho, ale jen na&nbsp;malé množství, a&nbsp;pak se&nbsp;s&nbsp;nejlepšími úmysly zase vrátil ke&nbsp;mně a&nbsp;váhavě se&nbsp;mne zeptal:</span></p>
          <p class="chunk" data-nb-ref-number="61" data-nb-words="6" data-nb-chars="35"><span class="idea" data-nb-ref-number="61" id="idea61" data-nb-words="6" data-nb-chars="35">„Mám to&nbsp;koupit kvůli takové troše?“</span></p>
          <p class="chunk" data-nb-ref-number="62" data-nb-words="4" data-nb-chars="29"><span class="idea" data-nb-ref-number="62" id="idea62" data-nb-words="4" data-nb-chars="29">Odpověděl jsem, pořád zlobně:</span></p>
          <p class="chunk" data-nb-ref-number="63" data-nb-words="7" data-nb-chars="31"><span class="idea" data-nb-ref-number="63" id="idea63" data-nb-words="7" data-nb-chars="31">„Já bych to&nbsp;koupil i&nbsp;bez toho!“</span></p>
          <p class="chunk" data-nb-ref-number="64" data-nb-words="30" data-nb-chars="177"><span class="idea" data-nb-ref-number="64" id="idea64" data-nb-words="30" data-nb-chars="177">Nakonec Olivi ztratil důvěru ve&nbsp;vlastní úsudek a&nbsp;sjednal prodej, i&nbsp;když ho&nbsp;neměl krytý. Rozinky stoupaly dál a&nbsp;my ztratili všechno, co&nbsp;se&nbsp;na&nbsp;takovém malém množství dalo ztratit.</span></p>
          <p class="chunk" data-nb-ref-number="65" data-nb-words="79" data-nb-chars="419"><span class="idea" data-nb-ref-number="65" id="idea65" data-nb-words="79" data-nb-chars="419">Jenže Olivi dostal na&nbsp;mne zlost a&nbsp;prohlásil, že&nbsp;hrál, jen aby mi&nbsp;udělal radost. Chytrák zapomněl, že&nbsp;jsem mu&nbsp;radil vsadit na&nbsp;červenou, a&nbsp;on vsadil na&nbsp;černou. Náš spor se&nbsp;nedal srovnat. Olivi se&nbsp;obrátil na&nbsp;tchána a&nbsp;řekl mu, že&nbsp;kdybychom firmu vedli oba, bylo by&nbsp;jí&nbsp;to&nbsp;neustále ke&nbsp;škodě, a&nbsp;jestli si&nbsp;to&nbsp;moje rodina přeje, on&nbsp;i&nbsp;jeho syn odejdou, aby mi&nbsp;ponechali volné pole. Tchán se&nbsp;rozhodl okamžitě pro Oliviho. Řekl mi:</span></p>
          <p class="chunk" data-nb-ref-number="66" data-nb-words="35" data-nb-chars="186"><span class="idea" data-nb-ref-number="66" id="idea66" data-nb-words="35" data-nb-chars="186">„Historie s&nbsp;těmi rozinkami je&nbsp;víc než poučná. Vy&nbsp;dva spolu být nemůžete. Kdo má&nbsp;tedy odejít? Ten, kdo by&nbsp;byl sám udělal jeden dobrý obchod, nebo ten, kdo řídí sám podnik už&nbsp;půl století?“</span></p>
          <p class="chunk" data-nb-ref-number="67" data-nb-words="15" data-nb-chars="88"><span class="idea" data-nb-ref-number="67" id="idea67" data-nb-words="15" data-nb-chars="88">Taky Augustu otec navedl, aby mě&nbsp;přesvědčila, že&nbsp;se&nbsp;nemám plést do&nbsp;svých vlastních věcí.</span></p>
          <p class="chunk" data-nb-ref-number="68" data-nb-words="17" data-nb-chars="96"><span class="idea" data-nb-ref-number="68" id="idea68" data-nb-words="17" data-nb-chars="96">„Ty se&nbsp;zřejmě kvůli své dobrotě a&nbsp;naivnosti k&nbsp;obchodu nehodíš,“ řekla mi. „Zůstaň doma se&nbsp;mnou.“</span></p>
          <p class="chunk" data-nb-ref-number="69" data-nb-words="186" data-nb-chars="1064"><span class="idea" data-nb-ref-number="69" id="idea69" data-nb-words="186" data-nb-chars="1064">Rozezlen jsem se&nbsp;stáhl do&nbsp;svého doupěte, to&nbsp;znamená do&nbsp;své pracovny. Nějaký čas jsem trochu četl a&nbsp;hrál, potom jsem pocítil potřebu nějaké vážnější činnosti a&nbsp;taktak že&nbsp;jsem se&nbsp;nevrátil k&nbsp;chemii a&nbsp;pak k&nbsp;právům. Nakonec, ale proč, to&nbsp;opravdu nevím, jsem se&nbsp;dal do&nbsp;studia náboženství. Bylo mi, jako bych pokračoval ve&nbsp;studiu, které jsem začal, když umřel otec. Tentokrát to&nbsp;byl možná energický pokus dostat se&nbsp;blíž k&nbsp;Augustě a&nbsp;k&nbsp;jejímu zdraví. Nestačilo chodit s&nbsp;ní na&nbsp;mši; musel jsem se&nbsp;k&nbsp;tomu dostat jinak, to&nbsp;znamená tím, že&nbsp;jsem četl Renana a&nbsp;Strausse, prvního s&nbsp;potěšením, druhého jako trest. Mluvím o&nbsp;tom zde jen proto, abych ukázal, s&nbsp;jakou touhou jsem se&nbsp;upínal k&nbsp;Augustě. A&nbsp;ona o&nbsp;tom neměla ani tušení, když mě&nbsp;viděla s&nbsp;kritickým vydáním Evangelia v&nbsp;ruce. Dávala přednost lhostejnosti před věděním, a&nbsp;tak nedovedla ocenit vrcholný výraz citu, který jsem jí&nbsp;tím projevoval. Když jako obvykle přerušila svou <em>toaletu</em> nebo své domácí práce, aby nakoukla do&nbsp;dveří mého pokoje a&nbsp;pozdravila mě&nbsp;několika slůvky, a&nbsp;viděla, že&nbsp;se&nbsp;krčím nad těmi texty, zkroutila pusu:</span></p>
          <p class="chunk" data-nb-ref-number="70" data-nb-words="6" data-nb-chars="32"><span class="idea" data-nb-ref-number="70" id="idea70" data-nb-words="6" data-nb-chars="32">„Ty nad tím pořád ještě dřepíš?“</span></p>
          <p class="chunk" data-nb-ref-number="71" data-nb-words="44" data-nb-chars="265"><span class="idea" data-nb-ref-number="71" id="idea71" data-nb-words="44" data-nb-chars="265">Přijmout a&nbsp;praktikovat náboženství, které Augusta potřebovala, na&nbsp;to&nbsp;nebylo třeba mnoho času. Stačil úklon, a&nbsp;už se&nbsp;zase vracela k&nbsp;životu. To&nbsp;bylo vše. U&nbsp;mne dostávalo náboženství zcela jinou podobu. Mít opravdovou víru, neměl bych na&nbsp;tomto světě nic jiného než ji.</span></p>
          <p class="chunk" data-nb-ref-number="72" data-nb-words="54" data-nb-chars="290"><span class="idea" data-nb-ref-number="72" id="idea72" data-nb-words="54" data-nb-chars="290">Potom se&nbsp;v&nbsp;mém skvěle upořádaném pokojíku co&nbsp;chvíli objevovala nuda. Byla to&nbsp;spíš úzkost, protože právě tehdy se&nbsp;mi&nbsp;zdálo, že&nbsp;mám plno sil do&nbsp;práce, ale čekal jsem, že&nbsp;mi&nbsp;život uloží nějaký úkol. Než k&nbsp;tomu došlo, chodil jsem často ven a&nbsp;trávil plno času v&nbsp;Tergesteu nebo v&nbsp;některé kavárně.</span></p>
          <p class="chunk" data-nb-ref-number="73" data-nb-words="11" data-nb-chars="72"><span class="idea" data-nb-ref-number="73" id="idea73" data-nb-words="11" data-nb-chars="72">Celý můj život byl předstíráním činnosti. Což je&nbsp;ta&nbsp;nejnudnější činnost.</span></p>
          <p class="chunk" data-nb-ref-number="74" data-nb-words="106" data-nb-chars="584"><span class="idea" data-nb-ref-number="74" id="idea74" data-nb-words="106" data-nb-chars="584">Mou Nemesis, i&nbsp;když na&nbsp;to&nbsp;nevypadala, byla návštěva jednoho přítele z&nbsp;univerzity, který se&nbsp;musel v&nbsp;náramném chvatu vrátit domů z&nbsp;jedné štýrské vesnice, aby se&nbsp;léčil z&nbsp;vážné nemoci. Než ke&nbsp;mně zašel, měl už&nbsp;za&nbsp;sebou v&nbsp;Terstu měsíc na&nbsp;lůžku a&nbsp;za tu&nbsp;dobu se&nbsp;z&nbsp;jeho akutní nemoci, zánětu ledvin, stala choroba chronická a&nbsp;pravděpodobně nevyléčitelná. Ale on&nbsp;si&nbsp;myslel, že&nbsp;je&nbsp;mu&nbsp;líp, a&nbsp;radostně se&nbsp;chystal, že&nbsp;se&nbsp;během jara rychle přestěhuje někam, kde je&nbsp;mírnější podnebí než u&nbsp;nás, a&nbsp;tam se&nbsp;doufal uzdravit úplně. Možná že&nbsp;pro něho bylo fatální, že&nbsp;příliš dlouho otálel v&nbsp;drsném rodišti.</span></p>
          <p class="chunk" data-nb-ref-number="75" data-nb-words="37" data-nb-chars="211"><span class="idea" data-nb-ref-number="75" id="idea75" data-nb-words="37" data-nb-chars="211">Pro mne byla návštěva toho tak nemocného, ale veselého a&nbsp;usměvavého člověka podle mého soudu velmi neblahá; ale možná že&nbsp;se&nbsp;mýlím&nbsp;– znamená v&nbsp;mém životě pouze jisté období, kterým jsem musel projít tak jako tak.</span></p>
          <p class="chunk" data-nb-ref-number="76" data-nb-words="58" data-nb-chars="299"><span class="idea" data-nb-ref-number="76" id="idea76" data-nb-words="58" data-nb-chars="299">Onen přítel, Enrico Copler, se&nbsp;divil, že&nbsp;jsem o&nbsp;něm ani o&nbsp;jeho nemoci nic neslyšel, i&nbsp;když o&nbsp;tom Giovanni musel vědět. Jenže Giovanni neměl od&nbsp;té&nbsp;doby, co&nbsp;byl sám tak nemocný, na&nbsp;nikoho čas a&nbsp;ani se&nbsp;mi&nbsp;o&nbsp;tom nezmínil, třebaže si&nbsp;chodil do&nbsp;naší vily, kdykoli bylo slunce, pospat pár hodin na&nbsp;vzduchu.</span></p>
          <p class="chunk" data-nb-ref-number="77" data-nb-words="67" data-nb-chars="416"><span class="idea" data-nb-ref-number="77" id="idea77" data-nb-words="67" data-nb-chars="416">Ve&nbsp;společnosti dvou nemocných ubíhalo odpoledne nadmíru vesele. Mluvilo se&nbsp;o&nbsp;jejich nemocech, což představuje pro nemocné největší rozptýlení, a&nbsp;přitom to&nbsp;není nic příliš smutného pro zdravé, co&nbsp;to&nbsp;poslouchají. Jen v&nbsp;jedné věci se&nbsp;neshodli, protože Giovanni musel být na&nbsp;vzduchu a&nbsp;Enrico to&nbsp;měl zakázané. Ale i&nbsp;tato neshoda zmizela, jakmile se&nbsp;zvedl větřík, který přiměl i&nbsp;Giovanniho zůstat s&nbsp;námi v&nbsp;teplém pokojíku.</span></p>
          <p class="chunk" data-nb-ref-number="78" data-nb-words="62" data-nb-chars="382"><span class="idea" data-nb-ref-number="78" id="idea78" data-nb-words="62" data-nb-chars="382">Copler nám vyprávěl o&nbsp;své nemoci, která nepůsobila bolesti, ale brala síly. Teprve teď, když už&nbsp;mu&nbsp;bylo líp, si&nbsp;uvědomoval, jak byl nemocný. Mluvil o&nbsp;lécích, které užíval, a&nbsp;tu můj zájem ožil. Jeho doktor mu&nbsp;mimo jiné poradil účinný systém, který mu&nbsp;měl zajistit dlouhý spánek, aniž ho&nbsp;přitom otravoval opravdovými uspávajícími prostředky. Ale to&nbsp;jsem přece já&nbsp;potřeboval především!</span></p>
          <p class="chunk" data-nb-ref-number="79" data-nb-words="28" data-nb-chars="171"><span class="idea" data-nb-ref-number="79" id="idea79" data-nb-words="28" data-nb-chars="171">Chudák přítel, když slyšel, že&nbsp;potřebuju léky, si&nbsp;chvíli dělal lichou naději, že&nbsp;trpím stejnou nemocí jako on, a&nbsp;radil mi, abych se&nbsp;dal prohlédnout, proklepat a&nbsp;prošetřit.</span></p>
          <p class="chunk" data-nb-ref-number="80" data-nb-words="44" data-nb-chars="262"><span class="idea" data-nb-ref-number="80" id="idea80" data-nb-words="44" data-nb-chars="262">Augusta se&nbsp;dala do&nbsp;srdečného smíchu a&nbsp;prohlásila, že&nbsp;nejsem nic než zdravý nemocný. A&nbsp;tu se&nbsp;Coplerovou vyzáblou tváří mihlo cosi jako nelibost. Najednou se&nbsp;mužně zprostil pocitu méněcennosti, k&nbsp;níž byl, jak se&nbsp;zdálo, odsouzen a&nbsp;velice energicky se&nbsp;do&nbsp;mne pustil:</span></p>
          <p class="chunk" data-nb-ref-number="81" data-nb-words="37" data-nb-chars="235"><span class="idea" data-nb-ref-number="81" id="idea81" data-nb-words="37" data-nb-chars="235">„Zdravý nemocný? Ale pak jsem raději opravdový nemocný. Především zdravý nemocný je&nbsp;cosi směšně nestvůrného a&nbsp;kromě toho pro něho neexistují léky, kdežto pro nás skutečně nemocné, jak je&nbsp;vidět na&nbsp;mně, má&nbsp;lékárna vždycky něco účinného.“</span></p>
          <p class="chunk" data-nb-ref-number="82" data-nb-words="15" data-nb-chars="72"><span class="idea" data-nb-ref-number="82" id="idea82" data-nb-words="15" data-nb-chars="72">Mluvil, jako by&nbsp;byl zdravý člověk, a&nbsp;já&nbsp;– abych byl upřímný&nbsp;– tím trpěl.</span></p>
          <p class="chunk" data-nb-ref-number="83" data-nb-words="68" data-nb-chars="413"><span class="idea" data-nb-ref-number="83" id="idea83" data-nb-words="68" data-nb-chars="413">Tchán se&nbsp;k&nbsp;němu s&nbsp;velikým důrazem přidal, ale tím, co&nbsp;říkal, se&nbsp;nepodařilo vzbudit pohrdání se&nbsp;zdravým nemocným, protože z&nbsp;toho příliš jasně čišela závist vůči zdravému. Řekl, že&nbsp;kdyby byl zdravý jako já, místo aby otravoval své bližní naříkáním, běžel by&nbsp;za&nbsp;svými drahými dobrými obchody, zvláště teď, když se&nbsp;mu&nbsp;podařilo shodit břicho. Neměl ani tušení, že&nbsp;to&nbsp;jeho zhubnutí zřejmě vůbec nebylo příznivé znamení.</span></p>
          <p class="chunk" data-nb-ref-number="84" data-nb-words="121" data-nb-chars="702"><span class="idea" data-nb-ref-number="84" id="idea84" data-nb-words="121" data-nb-chars="702">V&nbsp;důsledku toho Coplerova útoku jsem vypadal doopravdy jako nemocný, a&nbsp;to nemocný, kterého si&nbsp;nikdo nehledí. Augusta pocítila potřebu přispěchat mi&nbsp;na&nbsp;pomoc. Pohladila mě&nbsp;po&nbsp;ruce, kterou jsem nechal ležet na&nbsp;stole, a&nbsp;řekla, že&nbsp;moje nemoc nikoho neruší a&nbsp;že vůbec není přesvědčena, že&nbsp;bych si&nbsp;myslel, že&nbsp;jsem nemocný, protože jinak bych neměl takovou radost ze&nbsp;života. A&nbsp;tak Copler zase upadl do&nbsp;své méněcennosti, k&nbsp;níž byl odsouzen. Byl na&nbsp;světě sám jako kůl v&nbsp;plotě, a&nbsp;mohl-li se&nbsp;se&nbsp;mnou měřit co&nbsp;do&nbsp;zdraví, nemohl proti mně postavit žádný cit, který by&nbsp;se&nbsp;vyrovnal tomu, který mi&nbsp;skýtala Augusta. Protože pociťoval živě potřebu ošetřovatelky, přiznal se&nbsp;mi&nbsp;nakonec po&nbsp;čase, jak mi&nbsp;kvůli tomu záviděl.</span></p>
          <p class="chunk" data-nb-ref-number="85" data-nb-words="57" data-nb-chars="368"><span class="idea" data-nb-ref-number="85" id="idea85" data-nb-words="57" data-nb-chars="368">Následující dny, zatímco Giovanni spal na&nbsp;zahradě, diskuse pokračovala klidnějším tónem. Copler, který si&nbsp;to&nbsp;mezitím rozvážil, tvrdil, že&nbsp;zdravý nemocný je&nbsp;skutečně nemocný, ale jeho nemoc je&nbsp;niternější a&nbsp;hlubší. Jeho nervy jsou totiž v&nbsp;takovém stavu, že&nbsp;cítí nemoc, i&nbsp;když neexistuje, zatímco jejich normální funkcí by&nbsp;bylo burcovat při bolesti, a&nbsp;tím přivolat pomoc.</span></p>
          <p class="chunk" data-nb-ref-number="86" data-nb-words="24" data-nb-chars="127"><span class="idea" data-nb-ref-number="86" id="idea86" data-nb-words="24" data-nb-chars="127">„Ano!“ řekl jsem. „Jako u&nbsp;zubů, kde se&nbsp;bolest projeví, jen když je&nbsp;nerv obnažen, a&nbsp;kdy se&nbsp;musí zničit, aby se&nbsp;člověk uzdravil.“</span></p>
          <p class="chunk" data-nb-ref-number="87" data-nb-words="73" data-nb-chars="405"><span class="idea" data-nb-ref-number="87" id="idea87" data-nb-words="73" data-nb-chars="405">Nakonec jsme se&nbsp;shodli, že&nbsp;na&nbsp;tom jsme jeden jako druhý. Jeho totiž nevarovaly nervy dřív ani teď, i&nbsp;když měl zánět ledvin, zatímco já&nbsp;měl nervy tak citlivé, že&nbsp;mě&nbsp;varovaly i&nbsp;před nemocí, na&nbsp;kterou umřu možná až&nbsp;za&nbsp;dvacet let. Byly to&nbsp;tedy dokonalé nervy a&nbsp;jejich jedinou vadou bylo, že&nbsp;mi&nbsp;přály na&nbsp;světě tak málo veselých dnů. Jakmile se&nbsp;Coplerovi podařilo zařadit mě&nbsp;mezi nemocné, byl navýsost spokojen.</span></p>
          <p class="chunk" data-nb-ref-number="88" data-nb-words="123" data-nb-chars="742"><span class="idea" data-nb-ref-number="88" id="idea88" data-nb-words="123" data-nb-chars="742">Nevím, proč měl ten chudák mánii mluvit o&nbsp;ženských, a&nbsp;když tam nebyla moje žena, nemluvilo se&nbsp;o&nbsp;ničem jiném. Tvrdil, že&nbsp;u&nbsp;opravdových nemocných, alespoň pokud šlo o&nbsp;známé nemoci, pohlavní pud slábne, čímž se&nbsp;organismus brání, kdežto u&nbsp;zdravých nemocných, kteří trpí jedině v&nbsp;důsledku příliš přičinlivých nervů (jak zněla naše diagnóza), je&nbsp;patologicky aktivní. Potvrzoval jsem mu&nbsp;jeho teorii vlastními zkušenostmi a&nbsp;vzájemně jsme se&nbsp;litovali. Nevím, proč jsem mu&nbsp;nechtěl říct, že&nbsp;mám&nbsp;– a&nbsp;už dlouho&nbsp;– daleko k&nbsp;jakékoli nezřízenosti. Mohl jsem se&nbsp;aspoň přiznat, že&nbsp;se&nbsp;pokládám za&nbsp;rekonvalescenta, když už&nbsp;ne&nbsp;za&nbsp;zdravého, protože bych se&nbsp;ho&nbsp;příliš dotkl a&nbsp;protože člověk může těžko tvrdit, že&nbsp;je&nbsp;zdráv, když ví, jak je&nbsp;lidský organismus složitý.</span></p>
          <p class="chunk" data-nb-ref-number="89" data-nb-words="9" data-nb-chars="63"><span class="idea" data-nb-ref-number="89" id="idea89" data-nb-words="9" data-nb-chars="63">„Toužíš po&nbsp;všech hezkých ženách, které vidíš?“ vyzvídal Copler.</span></p>
          <p class="chunk" data-nb-ref-number="90" data-nb-words="123" data-nb-chars="705"><span class="idea" data-nb-ref-number="90" id="idea90" data-nb-words="123" data-nb-chars="705">„Po všech ne,“ zamumlal jsem, abych mu&nbsp;naznačil, že&nbsp;nejsem zas tak nemocný. Určitě jsem netoužil po&nbsp;Adě, kterou jsem vídal každý večer. To&nbsp;byla pro mne přímo zakázaná žena. Šustění jejích sukní mi&nbsp;neříkalo nic, a&nbsp;i kdybych je&nbsp;směl rozvlnit vlastníma rukama, bylo by&nbsp;to&nbsp;totéž. Ještě že&nbsp;jsem si&nbsp;ji&nbsp;nevzal. Tahle lhostejnost byla&nbsp;– nebo se&nbsp;mi&nbsp;to&nbsp;aspoň zdálo&nbsp;– projevem pravého zdraví. Možná že&nbsp;má&nbsp;touha po&nbsp;ní&nbsp;byla tak prudká, že&nbsp;se&nbsp;vyčerpala sama. Jenže moje lhostejnost se&nbsp;vztahovala i&nbsp;na Albertu, ačkoli byla tak roztomilá v&nbsp;těch svých spořádaných a&nbsp;vážných šatečkách do&nbsp;školy. Nebo snad stačilo to, že&nbsp;mám Augustu, upokojit veškerou moji touhu, co&nbsp;se&nbsp;týče Malfentiových? To&nbsp;by&nbsp;bylo opravdu náramně mravné.</span></p>
          <p class="chunk" data-nb-ref-number="91" data-nb-words="133" data-nb-chars="840"><span class="idea" data-nb-ref-number="91" id="idea91" data-nb-words="133" data-nb-chars="840">Možná, že&nbsp;jsem o&nbsp;svém ctnostném životě nemluvil, protože jsem Augustu v&nbsp;duchu neustále zrazoval, a&nbsp;dokonce i&nbsp;teď, když jsem s&nbsp;toužebným rozechvěním mluvil s&nbsp;Coplerem, jsem myslel na&nbsp;všechny ženy, které jsem kvůli ní&nbsp;zanedbával. Myslel jsem na&nbsp;ženy, jež chodily ulicemi a&nbsp;jejichž druhotné pohlavní znaky, ač&nbsp;byly celé zahalené, se&nbsp;rýsovaly tak zřetelně, zatímco u&nbsp;ženy, kterou člověk měl, jako by&nbsp;právě proto zakrněly. Měl jsem vždycky živou touhu po&nbsp;dobrodružství; po&nbsp;dobrodružství, které začíná obdivováním střevíčku, rukavice, sukně, všeho, co&nbsp;přikrývá a&nbsp;mění tvary. Jenže tato touha nebyla ještě vina. Ale Copler nedělal dobře, že&nbsp;mě&nbsp;tak rozebíral. Vysvětlovat někomu, jaký vlastně je, znamená opravňovat ho, aby jednal podle své touhy. Copler však udělal ještě něco horšího, jenže ať&nbsp;už&nbsp;mluvil, nebo jednal, nemohl tušit, kam mě&nbsp;zavede.</span></p>
          <p class="chunk" data-nb-ref-number="92" data-nb-words="159" data-nb-chars="942"><span class="idea" data-nb-ref-number="92" id="idea92" data-nb-words="159" data-nb-chars="942">Coplerova slova tkví v&nbsp;mých vzpomínkách tak pevně, že&nbsp;když na&nbsp;ně&nbsp;vzpomenu, vyvstávají ve&nbsp;mně nejen všechny dojmy, ale i&nbsp;věci a&nbsp;lidé, kteří se&nbsp;k&nbsp;nim vážou. Jednou jsem přítele, který se&nbsp;musel vracet domů před západem slunce, doprovázel zahradou. Z&nbsp;naší vily ležící na&nbsp;kopci býval výhled na&nbsp;přístav a&nbsp;moře, výhled, kterému teď brání nové stavby. Zůstali jsme stát a&nbsp;dívali jsme se&nbsp;dlouho na&nbsp;moře rozvlněné lehkým větříkem a&nbsp;odrážející v&nbsp;tisícerých červených světlech pokojný jas oblohy. Istrijský poloostrov uklidňoval oči svou mírnou zelení, která vnikala obrovitým obloukem do&nbsp;moře jako hutný stín. Mola a&nbsp;hráze se&nbsp;ve&nbsp;své strohé geometričnosti zdály malé a&nbsp;bezvýznamné a&nbsp;voda v&nbsp;přístavištích jako by&nbsp;svou nehybností ztemněla, nebo snad byla zkalená? Ve&nbsp;srovnání se&nbsp;vší tou červení míhající se&nbsp;na&nbsp;vodě se&nbsp;mír v&nbsp;tom širém panoramatu ztrácel a&nbsp;my, oslepení, jsme se&nbsp;zanedlouho obrátili k&nbsp;moři zády. Na&nbsp;rovinku před domem se&nbsp;zatím už&nbsp;snášela noc.</span></p>
          <p class="chunk" data-nb-ref-number="93" data-nb-words="88" data-nb-chars="510"><span class="idea" data-nb-ref-number="93" id="idea93" data-nb-words="88" data-nb-chars="510">Před vchodem spal ve&nbsp;veliké lenošce tchán, hlavu zakrytou baretem a&nbsp;navíc chráněnou zvednutým límcem kožichu a&nbsp;nohy zabalené do&nbsp;pokrývky. Zastavili jsme se&nbsp;a&nbsp;dívali jsme se&nbsp;na&nbsp;něho. Měl otevřená ústa, spodní čelist mu&nbsp;visela jako nějaká mrtvá věc a&nbsp;jeho hlasitý dech byl příliš rychlý. Hlava mu&nbsp;co&nbsp;chvíli padala na&nbsp;prsa a&nbsp;on ji&nbsp;vždycky zase zvedl, aniž se&nbsp;probudil. Přitom mu&nbsp;cukalo víčky, jako by&nbsp;chtěl otevřít oči, aby snáz nabyl rovnováhy, a&nbsp;jeho dech změnil rytmus. Pokaždé to&nbsp;jeho spánek doslova přetrhlo.</span></p>
          <p class="chunk" data-nb-ref-number="94" data-nb-words="16" data-nb-chars="92"><span class="idea" data-nb-ref-number="94" id="idea94" data-nb-words="16" data-nb-chars="92">Tenkrát jsem si&nbsp;poprvé zcela jasně uvědomil, jak je&nbsp;tchán nemocný, a&nbsp;hluboce mě&nbsp;to&nbsp;zabolelo.</span></p>
          <p class="chunk" data-nb-ref-number="95" data-nb-words="4" data-nb-chars="20"><span class="idea" data-nb-ref-number="95" id="idea95" data-nb-words="4" data-nb-chars="20">Copler mi&nbsp;tiše řekl:</span></p>
          <p class="chunk" data-nb-ref-number="96" data-nb-words="19" data-nb-chars="109"><span class="idea" data-nb-ref-number="96" id="idea96" data-nb-words="19" data-nb-chars="109">„Měl by&nbsp;se&nbsp;léčit. Pravděpodobně má&nbsp;nemocné ledviny. Ten jeho spánek není normální; já&nbsp;vím, co&nbsp;to&nbsp;je. Chudák!“</span></p>
          <p class="chunk" data-nb-ref-number="97" data-nb-words="8" data-nb-chars="49"><span class="idea" data-nb-ref-number="97" id="idea97" data-nb-words="8" data-nb-chars="49">A&nbsp;nakonec mi&nbsp;poradil, abych zavolal jeho doktora.</span></p>
          <p class="chunk" data-nb-ref-number="98" data-nb-words="17" data-nb-chars="97"><span class="idea" data-nb-ref-number="98" id="idea98" data-nb-words="17" data-nb-chars="97">Giovanni nás zaslechl a&nbsp;otevřel oči. Najednou jako by&nbsp;už&nbsp;nebyl tak nemocný a&nbsp;žertoval s&nbsp;Coplerem:</span></p>
          <p class="chunk" data-nb-ref-number="99" data-nb-words="9" data-nb-chars="54"><span class="idea" data-nb-ref-number="99" id="idea99" data-nb-words="9" data-nb-chars="54">„Vy jste se&nbsp;odvážil na&nbsp;čerstvý vzduch? Neublížil vám?“</span></p>
          <p class="chunk" data-nb-ref-number="100" data-nb-words="70" data-nb-chars="376"><span class="idea" data-nb-ref-number="100" id="idea100" data-nb-words="70" data-nb-chars="376">Zdálo se&nbsp;mu, že&nbsp;hluboce usnul, a&nbsp;nevěděl, že&nbsp;lapal po&nbsp;vzduchu, ač&nbsp;ležel tváří v&nbsp;tvář širému moři, které mu&nbsp;ho&nbsp;posílalo tolik! Ale hlas měl chraptivý a&nbsp;při řeči se&nbsp;zadýchával; jeho tvář byla hlinitá, a&nbsp;když se&nbsp;zvedl z&nbsp;lenošky, začalo ho&nbsp;mrazit. Musel se&nbsp;uchýlit do&nbsp;vily. Vidím ho&nbsp;podnes před sebou, jak jde po&nbsp;plošince, pokrývku pod paží, a&nbsp;jak nás supící, ale usměvavý zdraví.</span></p>
          <p class="chunk" data-nb-ref-number="101" data-nb-words="24" data-nb-chars="151"><span class="idea" data-nb-ref-number="101" id="idea101" data-nb-words="24" data-nb-chars="151">„Vidíš, jak vypadá opravdový nemocný?“ řekl Copler, který se&nbsp;nedovedl oprostit od&nbsp;své převládající představy. „Je na&nbsp;umření a&nbsp;ani neví, že&nbsp;je&nbsp;nemocný.“</span></p>
          <p class="chunk" data-nb-ref-number="102" data-nb-words="47" data-nb-chars="277"><span class="idea" data-nb-ref-number="102" id="idea102" data-nb-words="47" data-nb-chars="277">Mě&nbsp;taky napadlo, že&nbsp;skutečný nemocný trpí málo. Tchán, zrovna tak jako Copler už&nbsp;odpočívají léta u&nbsp;Svaté Anny, ale jednou, když jsem šel kolem jejich hrobů, mi&nbsp;napadlo, že&nbsp;ač&nbsp;tu&nbsp;leží taková léta pod svými náhrobky, teorie, kterou jeden z&nbsp;nich obhajoval, tím nikterak neutrpěla.</span></p>
          <p class="chunk" data-nb-ref-number="103" data-nb-words="16" data-nb-chars="96"><span class="idea" data-nb-ref-number="103" id="idea103" data-nb-words="16" data-nb-chars="96">Než se&nbsp;Copler odstěhoval, zlikvidoval své obchodní záležitosti, a&nbsp;tak neměl jako já&nbsp;co&nbsp;na&nbsp;práci.</span></p>
          <p class="chunk" data-nb-ref-number="104" data-nb-words="143" data-nb-chars="841"><span class="idea" data-nb-ref-number="104" id="idea104" data-nb-words="143" data-nb-chars="841">Sotva však opustil lůžko, nedokázal zůstat chvilku v&nbsp;klidu, a&nbsp;protože neměl starost s&nbsp;vlastními záležitostmi, začal se&nbsp;zabývat cizími, které mu&nbsp;připadaly daleko zajímavější. Tenkrát jsem se&nbsp;tomu smál, ale později jsem měl i&nbsp;já sám poznat, jakou příjemnou chuť mají záležitosti jiných. Věnoval se&nbsp;dobročinnosti, a&nbsp;poněvadž se&nbsp;rozhodl, že&nbsp;bude žít pouze z&nbsp;úroků svého kapitálu, nemohl si&nbsp;dovolit přepych, aby ji&nbsp;provozoval jen za&nbsp;své. Proto pořádal sbírky a&nbsp;vybíral na&nbsp;ně&nbsp;u&nbsp;přátel a&nbsp;známých. Jako řádný obchodník všechno zapisoval a&nbsp;já si&nbsp;říkal, že&nbsp;ta&nbsp;kniha je&nbsp;jeho útěchou a&nbsp;že na&nbsp;jeho místě, kdybych byl odsouzen k&nbsp;tak krátkému životu a&nbsp;neměl rodinu jako on, bych ji&nbsp;rozhojnil tím, že&nbsp;bych sáhl na&nbsp;svůj kapitál. Ale on&nbsp;byl nemocný zdravý, a&nbsp;tak vybíral jen úroky, které mu&nbsp;příslušely, protože se&nbsp;nedovedl smířit s&nbsp;představou krátkého života.</span></p>
          <p class="chunk" data-nb-ref-number="105" data-nb-words="64" data-nb-chars="402"><span class="idea" data-nb-ref-number="105" id="idea105" data-nb-words="64" data-nb-chars="402">Jednoho dne mne přepadl s&nbsp;žádostí o&nbsp;několik stovek korun na&nbsp;pianino pro jakési chudé děvče, které jsme už&nbsp;jeho přičiněním podporovali já&nbsp;i&nbsp;další menším měsíčním příspěvkem. Bylo nutno si&nbsp;pospíšit, aby se&nbsp;využilo výhodné příležitosti. Nedokázal jsem odmítnout, ale poněkud nelibě jsem poznamenal, že&nbsp;bych byl na&nbsp;tom vydělal, kdybych byl toho dne nevytáhl paty z&nbsp;domu. Občas mě&nbsp;přepadají záchvaty lakoty.</span></p>
          <p class="chunk" data-nb-ref-number="106" data-nb-words="97" data-nb-chars="564"><span class="idea" data-nb-ref-number="106" id="idea106" data-nb-words="97" data-nb-chars="564">Copler vzal peníze a&nbsp;s&nbsp;krátkým poděkováním šel, ale má&nbsp;slova zapůsobila&nbsp;– a&nbsp;bohužel významným způsobem, jak se&nbsp;ukázalo za&nbsp;pár dnů. Přišel mi&nbsp;oznámit, že&nbsp;pianino už&nbsp;je&nbsp;na&nbsp;místě a&nbsp;že slečna Carla Grecová a&nbsp;její matka mě&nbsp;zvou, aby mi&nbsp;mohly poděkovat. Copler měl strach, aby neztratil klienta, a&nbsp;chtěl si&nbsp;mě&nbsp;zavázat tím, že&nbsp;mi&nbsp;dá&nbsp;okusit vděčnost těch, kterým jsem prokázal dobrodiní. Nejdřív jsem se&nbsp;chtěl takové nudě vyhnout a&nbsp;ujistil jsem ho, že&nbsp;jsem přesvědčen, že&nbsp;dovede prokazovat dobrodiní tím nejvhodnějším způsobem, ale on&nbsp;tak naléhal, že&nbsp;jsem nakonec povolil.</span></p>
          <p class="chunk" data-nb-ref-number="107" data-nb-words="7" data-nb-chars="38"><span class="idea" data-nb-ref-number="107" id="idea107" data-nb-words="7" data-nb-chars="38">„Je hezká?“ zeptal jsem se&nbsp;se&nbsp;smíchem.</span></p>
          <p class="chunk" data-nb-ref-number="108" data-nb-words="10" data-nb-chars="59"><span class="idea" data-nb-ref-number="108" id="idea108" data-nb-words="10" data-nb-chars="59">„Krásná,“ odpověděl, „ale na&nbsp;tu&nbsp;si&nbsp;my&nbsp;nemůžeme dělat zuby.“</span></p>
          <p class="chunk" data-nb-ref-number="109" data-nb-words="40" data-nb-chars="231"><span class="idea" data-nb-ref-number="109" id="idea109" data-nb-words="40" data-nb-chars="231">Je&nbsp;zajímavé, jak hodil moje zuby do&nbsp;jednoho pytle se&nbsp;svými, přestože by&nbsp;je&nbsp;tak mohl nakazit svým kazem. Líčil mi&nbsp;počestnost té&nbsp;nešťastné rodiny, která přišla před několika roky o&nbsp;živitele a&nbsp;žila i&nbsp;v&nbsp;nejhorší bídě naprosto počestně.</span></p>
          <p class="chunk" data-nb-ref-number="110" data-nb-words="108" data-nb-chars="659"><span class="idea" data-nb-ref-number="110" id="idea110" data-nb-words="108" data-nb-chars="659">Byl nepříjemný den. Foukal ledový vítr a&nbsp;já záviděl Coplerovi, který byl v&nbsp;kožichu. Musel jsem si&nbsp;rukou přidržovat klobouk, jinak by&nbsp;mi&nbsp;byl uletěl. Ale měl jsem dobrou náladu, protože jsem si&nbsp;šel pro díky, které jsem si&nbsp;vysloužil svou filantropií. Prošli jsme pěšky Corsia Stadion a&nbsp;šli jsme přes Městské sady. Do&nbsp;téhle části města jsem nikdy nechodil. Vešli jsme do&nbsp;jednoho z&nbsp;těch takzvaných spekulačních domů, jež začali naši předkové stavět před čtyřiceti lety daleko od&nbsp;města, které je&nbsp;pak ihned zaplavilo; vypadal skromně, ale přesto honosněji než domy, které se&nbsp;stavějí ze&nbsp;stejných důvodů dnes. Schodiště zabíralo málo místa, a&nbsp;přesto bylo velmi vysoké.</span></p>
          <p class="chunk" data-nb-ref-number="111" data-nb-words="102" data-nb-chars="627"><span class="idea" data-nb-ref-number="111" id="idea111" data-nb-words="102" data-nb-chars="627">Zastavili jsme se&nbsp;v&nbsp;prvním patře, kam jsem došel daleko dřív než můj společník, který šel mnohem pomaleji. Překvapilo mě, že&nbsp;z&nbsp;trojích dveří, které vedly na&nbsp;odpočívadlo schodiště, byly dvoje, ty&nbsp;po&nbsp;stranách, označeny vizitkou Carly Grecové, připíchnutou připínáčky, kdežto na&nbsp;třetích byla rovněž vizitka, ale s&nbsp;jiným jménem. Copler mi&nbsp;vysvětlil, že&nbsp;Grecové mají vpravo kuchyň a&nbsp;ložnici, zatímco vlevo byl jen jediný pokoj, a&nbsp;to pracovna slečny Carly. Podařilo se&nbsp;jim dát prostřední část bytu do&nbsp;podnájmu, a&nbsp;tak je&nbsp;přišel nájem velice lacino, ale mělo to&nbsp;tu&nbsp;nevýhodu, že&nbsp;musely chodit z&nbsp;jednoho pokoje do&nbsp;druhého přes schodiště.</span></p>
          <p class="chunk" data-nb-ref-number="112" data-nb-words="63" data-nb-chars="365"><span class="idea" data-nb-ref-number="112" id="idea112" data-nb-words="63" data-nb-chars="365">Zaklepali jsme vlevo, na&nbsp;dveře pracovny, kde už&nbsp;na&nbsp;nás čekaly matka i&nbsp;dcera, zpravené o&nbsp;naší návštěvě. Copler nás představil. Paní, nesmírně bázlivá osůbka v&nbsp;chudých černých šatech a&nbsp;s&nbsp;hlavou bílou jako sníh, měla ke&nbsp;mně menší řeč, kterou si&nbsp;zřejmě připravila: byly poctěny mou návštěvou a&nbsp;děkují mi&nbsp;za&nbsp;ten štědrý dar, který jsem jim věnoval. Potom už&nbsp;ani nehlesla.</span></p>
          <p class="chunk" data-nb-ref-number="113" data-nb-words="41" data-nb-chars="256"><span class="idea" data-nb-ref-number="113" id="idea113" data-nb-words="41" data-nb-chars="256">Copler přihlížel jako učitel, jenž u&nbsp;veřejné zkoušky poslouchá lekci, kterou s&nbsp;velkou námahou naučil své žáky. Opravil paní Grecovou, že&nbsp;jsem nejen věnoval peníze na&nbsp;pianino, ale také přispíval na&nbsp;měsíční podporu, kterou on&nbsp;pro ně&nbsp;sbíral. Měl rád přesnost.</span></p>
          <p class="chunk" data-nb-ref-number="114" data-nb-words="17" data-nb-chars="92"><span class="idea" data-nb-ref-number="114" id="idea114" data-nb-words="17" data-nb-chars="92">Slečna Carla se&nbsp;zvedla ze&nbsp;židle, na&nbsp;níž seděla vedle pianina, podala mi&nbsp;ruku a&nbsp;řekla prostě:</span></p>
          <p class="chunk" data-nb-ref-number="115" data-nb-words="1" data-nb-chars="9"><span class="idea" data-nb-ref-number="115" id="idea115" data-nb-words="1" data-nb-chars="9">„Děkuju!“</span></p>
          <p class="chunk" data-nb-ref-number="116" data-nb-words="212" data-nb-chars="1258"><span class="idea" data-nb-ref-number="116" id="idea116" data-nb-words="212" data-nb-chars="1258">Tohle bylo aspoň kratší. Ta&nbsp;hodnost dobrodince mě&nbsp;začínala tížit. Už&nbsp;i&nbsp;já se&nbsp;zabýval záležitostmi jiných jako nějaký skutečný nemocný! Co&nbsp;asi ve&nbsp;mně viděla ta&nbsp;půvabná dívčina? Úctyhodnou osobu, ale ne&nbsp;muže! A&nbsp;byla opravdu půvabná! Myslím, že&nbsp;chtěla vypadat mladší, než byla, v&nbsp;té své sukni příliš krátké na&nbsp;tehdejší módu, ledaže by&nbsp;pro doma nosila šatstvo z&nbsp;doby, kdy ještě rostla. Ale její hlava byla hlava ženy, a&nbsp;to ženy, která se&nbsp;chce líbit, soudě podle poněkud strojeného účesu. Bohaté tmavé pletence byly uspořádány tak, že&nbsp;zakrývaly uši i&nbsp;část šíje. Byl jsem tak stísněn tou svou důstojností a&nbsp;měl jsem takový strach z&nbsp;Coplerova inkvizitorského pohledu, že&nbsp;jsem se&nbsp;na&nbsp;to&nbsp;děvče nejdřív ani dobře nepodíval; ale teď už&nbsp;ji&nbsp;znám celou. Její hlas měl v&nbsp;sobě cosi hudebního, když mluvila, a&nbsp;z&nbsp;afektovanosti, ze&nbsp;které se&nbsp;už&nbsp;stala přirozenost, se&nbsp;zalíbením protahovala slabiky, jako by&nbsp;se&nbsp;chtěla polaskat se&nbsp;zvukem, který se&nbsp;jí&nbsp;podařilo vyloudit. Z&nbsp;toho důvodu, a&nbsp;taky proto, že&nbsp;některé souhlásky vyslovovala i&nbsp;na Terst příliš široce, bylo v&nbsp;její řeči cosi cizího. Později jsem se&nbsp;dozvěděl, že&nbsp;někteří učitelé zpěvu mění kvalitu samohlásek, aby žáky naučili správně posadit hlas. Její výslovnost byla naprosto jiná než Adina. Každý tón mi&nbsp;připadal plný lásky.</span></p>
          <p class="chunk" data-nb-ref-number="117" data-nb-words="80" data-nb-chars="470"><span class="idea" data-nb-ref-number="117" id="idea117" data-nb-words="80" data-nb-chars="470">Během té&nbsp;návštěvy se&nbsp;slečna Carla neustále usmívala, možná proto, že&nbsp;si&nbsp;představovala, že&nbsp;tak své tváři vtiskla natrvalo výraz vděčnosti. Později, když jsem za&nbsp;pár hodin začal o&nbsp;Carle snít, jsem si&nbsp;představoval, že&nbsp;pod tou tváří probíhal boj mezi radostí a&nbsp;bolestí. Nic z&nbsp;toho všeho jsem pak v&nbsp;ní nenašel a&nbsp;poznovu jsem se&nbsp;poučil, že&nbsp;ženská krása předstírá city, s&nbsp;nimiž nemá nic společného. Podobně jako nemá žádné hrdinské pocity plátno, na&nbsp;kterém je&nbsp;namalovaná bitva.</span></p>
          <p class="chunk" data-nb-ref-number="118" data-nb-words="56" data-nb-chars="319"><span class="idea" data-nb-ref-number="118" id="idea118" data-nb-words="56" data-nb-chars="319">Copler byl zřejmě s&nbsp;představením spokojen, jako by&nbsp;ty&nbsp;dvě ženy byly jeho dílem. Popisoval mi&nbsp;je: jsou vždy spokojené se&nbsp;svým osudem a&nbsp;pracují. Mluvil jako nějaká učebnice, a&nbsp;když jsem mechanicky zívl, vypadalo to, jako bych chtěl potvrdit, že&nbsp;i&nbsp;já chodil do&nbsp;školy, a&nbsp;proto vím, jak mají vypadat ctnostné ženy bez peněz.</span></p>
          <p class="chunk" data-nb-ref-number="119" data-nb-words="80" data-nb-chars="471"><span class="idea" data-nb-ref-number="119" id="idea119" data-nb-words="80" data-nb-chars="471">Potom požádal Carlu, aby nám něco zazpívala. Nechtěla, prohlásila, že&nbsp;je&nbsp;nachlazená. Navrhla, že&nbsp;nám zazpívá jindy. Cítil jsem se&nbsp;sympatiemi, že&nbsp;má&nbsp;strach z&nbsp;našeho soudu, ale toužil jsem tu&nbsp;besedu prodloužit a&nbsp;připojil jsem se&nbsp;ke&nbsp;Coplerovým prosbám. Řekl jsem taky, že&nbsp;nevím, jestli se&nbsp;ještě uvidíme, protože mám moc práce. Copler, ač&nbsp;věděl, že&nbsp;nemám zhola nic na&nbsp;práci, to&nbsp;velice vážně potvrdil. Snadno jsem pak pochopil, že&nbsp;by&nbsp;býval rád, kdybych se&nbsp;už&nbsp;s&nbsp;Carlou neviděl.</span></p>
          <p class="chunk" data-nb-ref-number="120" data-nb-words="27" data-nb-chars="153"><span class="idea" data-nb-ref-number="120" id="idea120" data-nb-words="27" data-nb-chars="153">Ta&nbsp;se&nbsp;znovu pokusila vymluvit, ale Copler jí&nbsp;o&nbsp;to znovu řekl takovým způsobem, že&nbsp;se&nbsp;to&nbsp;podobalo rozkazu, a&nbsp;Carla poslechla; dala se&nbsp;tak snadno přinutit!</span></p>
          <p class="chunk" data-nb-ref-number="121" data-nb-words="108" data-nb-chars="620"><span class="idea" data-nb-ref-number="121" id="idea121" data-nb-words="108" data-nb-chars="620">Zazpívala „Můj prapor“. Sledoval jsem ze&nbsp;své měkké pohovky, jak zpívá. Horoucně jsem toužil po&nbsp;tom, abych se&nbsp;jí&nbsp;mohl obdivovat. Jak by&nbsp;to&nbsp;bylo krásné, kdyby byla obdařena genialitou! Místo toho jsem s&nbsp;překvapením slyšel, jak se&nbsp;z&nbsp;jejího hlasu při zpěvu ztrácí veškerá hudebnost. Úsilí ho&nbsp;kazilo. Carla neuměla ani hrát, a&nbsp;jak se&nbsp;tak doprovázela jednou rukou, zněla ta&nbsp;ubohá hudba ještě ubožeji. Uvědomil jsem si, že&nbsp;mám před sebou žačku, a&nbsp;rozbíral jsem, jestli má&nbsp;dost velký hlasový fond. Měla ho&nbsp;až&nbsp;příliš velký! V&nbsp;tom malém prostoru mi&nbsp;rval uši. Abych ji&nbsp;mohl dál povzbuzovat, řekl jsem si, že&nbsp;má&nbsp;možná špatnou školu.</span></p>
          <p class="chunk" data-nb-ref-number="122" data-nb-words="12" data-nb-chars="86"><span class="idea" data-nb-ref-number="122" id="idea122" data-nb-words="12" data-nb-chars="86">Když dozpívala, připojil jsem se&nbsp;ke&nbsp;Coplerovu vydatnému a&nbsp;mnohomluvnému aplauzu. Řekl:</span></p>
          <p class="chunk" data-nb-ref-number="123" data-nb-words="12" data-nb-chars="78"><span class="idea" data-nb-ref-number="123" id="idea123" data-nb-words="12" data-nb-chars="78">„Představ si, jak by&nbsp;takový hlas působil, kdyby ho&nbsp;doprovázel dobrý orchestr.“</span></p>
          <p class="chunk" data-nb-ref-number="124" data-nb-words="105" data-nb-chars="618"><span class="idea" data-nb-ref-number="124" id="idea124" data-nb-words="105" data-nb-chars="618">To&nbsp;byla jistě pravda. Takový hlas potřeboval celý a&nbsp;silný orchestr. Řekl jsem s&nbsp;velikou upřímností, že&nbsp;bych si&nbsp;rád slečnu poslechl znovu za&nbsp;pár měsíců, a&nbsp;teprve pak bych se&nbsp;vyslovil o&nbsp;kvalitě její školy. Už&nbsp;méně upřímně jsem dodal, že&nbsp;takový hlas jistě zasluhuje prvořadou školu. Abych zmírnil, co&nbsp;snad v&nbsp;mých prvních slovech vyznělo nepříjemně, začal jsem pak filozofovat o&nbsp;nutnosti najít pro výtečný hlas výtečnou školu. Tenhle superlativ všechno zakryl. Když jsem však pak byl sám, udivilo mě, že&nbsp;jsem pocítil potřebu být ke&nbsp;Carle upřímný. Že&nbsp;bych ji&nbsp;byl už&nbsp;miloval? Ale vždyť jsem si&nbsp;ji&nbsp;ještě ani dobře neprohlédl.</span></p>
          <p class="chunk" data-nb-ref-number="125" data-nb-words="9" data-nb-chars="57"><span class="idea" data-nb-ref-number="125" id="idea125" data-nb-words="9" data-nb-chars="57">Na&nbsp;schodech plných pochybného pachu mi&nbsp;ještě Copler řekl:</span></p>
          <p class="chunk" data-nb-ref-number="126" data-nb-words="10" data-nb-chars="48"><span class="idea" data-nb-ref-number="126" id="idea126" data-nb-words="10" data-nb-chars="48">„Má až&nbsp;příliš silný hlas. Je&nbsp;to&nbsp;hlas pro scénu.“</span></p>
          <p class="chunk" data-nb-ref-number="127" data-nb-words="40" data-nb-chars="218"><span class="idea" data-nb-ref-number="127" id="idea127" data-nb-words="40" data-nb-chars="218">Nevěděl, že&nbsp;já&nbsp;v&nbsp;té chvíli už&nbsp;vím něco víc&nbsp;– ten hlas patřil do&nbsp;velice malého prostoru, kde člověk může vychutnávat prostomyslnou působivost takového umění a&nbsp;snít o&nbsp;tom, že&nbsp;do&nbsp;něho umění, to&nbsp;jest život a&nbsp;bolest, vnese.</span></p>
          <p class="chunk" data-nb-ref-number="128" data-nb-words="68" data-nb-chars="389"><span class="idea" data-nb-ref-number="128" id="idea128" data-nb-words="68" data-nb-chars="389">Když se&nbsp;Copler se&nbsp;mnou loučil, řekl mi, že&nbsp;mi&nbsp;dá&nbsp;vědět, až&nbsp;Carlin učitel uspořádá veřejný koncert. Šlo o&nbsp;učitele, který byl zatím ve&nbsp;městě málo znám, ale určitě se&nbsp;stane co&nbsp;nevidět velice slavným. Copler si&nbsp;tím byl jist, třebaže maestro už&nbsp;nebyl nejmladší. Ale teď, co&nbsp;se&nbsp;poznal s&nbsp;Coplerem, ho&nbsp;zřejmě sláva nemine. Prostě představy dvou lidí, kteří pomalu umírají, jak maestro, tak Copler!</span></p>
          <p class="chunk" data-nb-ref-number="129" data-nb-words="46" data-nb-chars="240"><span class="idea" data-nb-ref-number="129" id="idea129" data-nb-words="46" data-nb-chars="240">Zajímavé je, že&nbsp;jsem cítil potřebu vypravovat o&nbsp;té návštěvě Augustě. Někdo by&nbsp;si&nbsp;mohl myslet, že&nbsp;jsem to&nbsp;udělal z&nbsp;opatrnosti vzhledem k&nbsp;tomu, že&nbsp;o&nbsp;tom věděl Copler a&nbsp;že jsem neměl odvahu ho&nbsp;požádat o&nbsp;mlčení. Ale já&nbsp;o&nbsp;tom mluvil nadmíru rád.</span></p>
          <p class="chunk" data-nb-ref-number="130" data-nb-words="25" data-nb-chars="136"><span class="idea" data-nb-ref-number="130" id="idea130" data-nb-words="25" data-nb-chars="136">Byla to&nbsp;velká úleva. Až&nbsp;do&nbsp;té&nbsp;chvíle jsem si&nbsp;neměl co&nbsp;vyčítat kromě toho, že&nbsp;jsem Augustě něco zamlčoval. Teď jsem byl naprosto nevinný.</span></p>
          <p class="chunk" data-nb-ref-number="131" data-nb-words="31" data-nb-chars="178"><span class="idea" data-nb-ref-number="131" id="idea131" data-nb-words="31" data-nb-chars="178">Vyptávala se&nbsp;mě&nbsp;chvíli na&nbsp;to&nbsp;děvče, taky jestli je&nbsp;hezká. Nevěděl jsem, co&nbsp;odpovědět; řekl jsem, že&nbsp;mi&nbsp;to&nbsp;ubohé děvče připadalo velice bledničkové. A&nbsp;pak jsem dostal dobrý nápad:</span></p>
          <p class="chunk" data-nb-ref-number="132" data-nb-words="6" data-nb-chars="34"><span class="idea" data-nb-ref-number="132" id="idea132" data-nb-words="6" data-nb-chars="34">„Co kdyby ses jí&nbsp;trochu věnovala?“</span></p>
          <p class="chunk" data-nb-ref-number="133" data-nb-words="33" data-nb-chars="188"><span class="idea" data-nb-ref-number="133" id="idea133" data-nb-words="33" data-nb-chars="188">Augusta měla tolik práce ve&nbsp;své nové domácnosti a&nbsp;u&nbsp;rodičů, kam ji&nbsp;volávali, aby jim pomohla ošetřovat nemocného otce, že&nbsp;už&nbsp;na&nbsp;to&nbsp;nikdy ani nevzpomněla. Můj nápad byl proto opravdu dobrý.</span></p>
          <p class="chunk" data-nb-ref-number="134" data-nb-words="38" data-nb-chars="229"><span class="idea" data-nb-ref-number="134" id="idea134" data-nb-words="38" data-nb-chars="229">Copler se&nbsp;totiž od&nbsp;Augusty dozvěděl, že&nbsp;jsem jí&nbsp;o&nbsp;naší návštěvě řekl, a&nbsp;i on&nbsp;zapomněl na&nbsp;vlastnosti, které přičítal zdravým nemocným. Řekl mi&nbsp;před Augustou, že&nbsp;zanedlouho půjdeme Carlu navštívit znovu. Měl jsem jeho plnou důvěru.</span></p>
          <p class="chunk" data-nb-ref-number="135" data-nb-words="136" data-nb-chars="767"><span class="idea" data-nb-ref-number="135" id="idea135" data-nb-words="136" data-nb-chars="767">V&nbsp;té mé&nbsp;nečinnosti se&nbsp;mě&nbsp;okamžitě zmocnila touha vidět se&nbsp;s&nbsp;Carlou. Neodvážil jsem se&nbsp;rozběhnout k&nbsp;ní, poněvadž jsem měl strach, že&nbsp;by&nbsp;se&nbsp;to&nbsp;mohl Copler dozvědět. Třebaže bych měl záminek víc než dost. Mohl jsem k&nbsp;ní zajít a&nbsp;nabídnout jí&nbsp;větší pomoc, aniž o&nbsp;tom Copler věděl, ale byl bych si&nbsp;musel být nejdřív jist, že&nbsp;by&nbsp;byla ochotna kvůli svému prospěchu mlčet. A&nbsp;co když už&nbsp;byl ten opravdový nemocný jejím milencem? Já&nbsp;o&nbsp;opravdových nemocných nevěděl zhola nic a&nbsp;bylo velice dobře možné, že&nbsp;měli ve&nbsp;zvyku dávat si&nbsp;platit své milenky jinými. V&nbsp;takovém případě stačilo, abych zašel za&nbsp;Carlou třeba jen jednou, a&nbsp;už bych se&nbsp;kompromitoval. Nemohl jsem vystavovat nebezpečí klid své rodinky; nebo lépe&nbsp;– nevystavil jsem ho&nbsp;nebezpečí, dokud má&nbsp;touha po&nbsp;Carle nevzrostla.</span></p>
          <p class="chunk" data-nb-ref-number="136" data-nb-words="172" data-nb-chars="1014"><span class="idea" data-nb-ref-number="136" id="idea136" data-nb-words="172" data-nb-chars="1014">Jenže ona rostla neustále. Už&nbsp;jsem to&nbsp;děvče znal daleko líp, než když jsem jí&nbsp;tiskl ruku na&nbsp;rozloučenou. Vzpomínal jsem obzvláště na&nbsp;ten černý pletenec, který zakrýval její sněhobílou šíji a&nbsp;který by&nbsp;člověk musel odsunout nosem, aby mohl políbit kůži utajenou pod ním. K&nbsp;podnícení mé&nbsp;touhy stačilo, abych si&nbsp;připomněl, že&nbsp;v&nbsp;prvním patře jednoho domu přímo v&nbsp;našem malém městě se&nbsp;nachází krásné děvče a&nbsp;že stačí krátká procházka, aby ji&nbsp;člověk měl! Za&nbsp;takových okolností je&nbsp;boj s&nbsp;hříchem nesmírně těžký, poněvadž ho&nbsp;člověk musí zahajovat den co&nbsp;den znova, tak dlouho, dokud to&nbsp;děvče zůstane v&nbsp;tom domě. Carliny dlouhé samohlásky mě&nbsp;volaly, a&nbsp;možná že&nbsp;právě jejich zvuk ve&nbsp;mně vyvolal přesvědčení, že&nbsp;kdybych já&nbsp;přestal klást odpor, žádný jiný odpor by&nbsp;už&nbsp;neexistoval. Bylo mi&nbsp;ovšem jasné, že&nbsp;se&nbsp;můžu mýlit a&nbsp;že Copler vidí celou věc mnohem přesněji; také tato pochybnost pomohla prolomit můj odpor, neboť nakonec mohla chuděru Augustu zachránit před mou nevěrou sama Carla, která měla jako žena poslání klást odpor.</span></p>
          <p class="chunk" data-nb-ref-number="137" data-nb-words="99" data-nb-chars="570"><span class="idea" data-nb-ref-number="137" id="idea137" data-nb-words="99" data-nb-chars="570">Proč by&nbsp;mi&nbsp;měla ta&nbsp;moje touha působit výčitky, když se&nbsp;zřejmě probudila právě včas, aby mě&nbsp;zachránila před nudou, která mi&nbsp;tenkrát hrozila? Mému vztahu k&nbsp;Augustě neublížila, právě naopak. Říkával jsem jí&nbsp;od&nbsp;té&nbsp;doby nejen něžná slůvka, která jsem měl pro ni&nbsp;vždy, ale také ta, která se&nbsp;mi&nbsp;v&nbsp;duchu skládala pro tu&nbsp;druhou. Takovou přemíru něhy náš domov nikdy nepoznal a&nbsp;Augusta tím byla zřejmě okouzlená. Byl jsem vždycky přesný v&nbsp;tom, čemu se&nbsp;říká rodinný rozvrh hodin. Mám tak útlocitné svědomí, že&nbsp;jsem se&nbsp;už&nbsp;tehdy svým chováním připravoval zmírnit jeho příští výčitky.</span></p>
          <p class="chunk" data-nb-ref-number="138" data-nb-words="105" data-nb-chars="591"><span class="idea" data-nb-ref-number="138" id="idea138" data-nb-words="105" data-nb-chars="591">Důkazem, že&nbsp;jsem přece jen kladl odpor, je&nbsp;to, že&nbsp;jsem se&nbsp;ke&nbsp;Carle nepřihnal najednou, nýbrž že&nbsp;jsem k&nbsp;ní došel po&nbsp;etapách. Nejdřív jsem několik dnů nechodil dál než k&nbsp;Městským sadům s&nbsp;upřímným úmyslem vychutnat zeleň, která působí tak čistě uprostřed těch šedivých ulic a&nbsp;domů kolem. Potom, jelikož se&nbsp;mi&nbsp;nepoštěstilo potkat ji&nbsp;náhodou, jak jsem doufal, jsem ze&nbsp;sadů zamířil přímo pod její okna. Vydal jsem se&nbsp;tam s&nbsp;velikým vzrušením, jež připomínalo nesmírné vzrušení hocha, který se&nbsp;poprvé setká s&nbsp;láskou. Už&nbsp;tak dlouho jsem byl ne&nbsp;snad bez lásky, ale bez všech těch cest, jež k&nbsp;ní vedou.</span></p>
          <p class="chunk" data-nb-ref-number="139" data-nb-words="82" data-nb-chars="477"><span class="idea" data-nb-ref-number="139" id="idea139" data-nb-words="82" data-nb-chars="477">Sotva jsem vyšel z&nbsp;Městských sadů, div jsem nevrazil do&nbsp;tchyně. Nejdřív se&nbsp;mne zmocnily zvláštní pochybnosti: co&nbsp;dělá tak časně ráno tak daleko od&nbsp;naší čtvrti? Možná že&nbsp;i&nbsp;ona podvádí nemocného muže. Hned jsem však poznal, že&nbsp;jí&nbsp;křivdím, protože byla u&nbsp;doktora, aby ji&nbsp;povzbudil po&nbsp;zlé noci, kterou strávila u&nbsp;Giovanniho. Doktor ji&nbsp;upokojil, ale byla tak rozrušená, že&nbsp;se&nbsp;dokonce zapomněla podivit, že&nbsp;mě&nbsp;potkává na&nbsp;takovém místě, kam chodí obvykle jen staří lidé, děti a&nbsp;chůvy.</span></p>
          <p class="chunk" data-nb-ref-number="140" data-nb-words="50" data-nb-chars="283"><span class="idea" data-nb-ref-number="140" id="idea140" data-nb-words="50" data-nb-chars="283">Mně to&nbsp;setkání stačilo, abych se&nbsp;cítil znovu připoután ke&nbsp;své rodině. Vyrazil jsem rozhodným krokem domů a&nbsp;do taktu jsem si&nbsp;mumlal: „Už nikdy! Už&nbsp;nikdy!“ Augustina matka mi&nbsp;v&nbsp;té chvíli s&nbsp;tím svým trápením připomněla všechny mé&nbsp;povinnosti. Byla to&nbsp;dobrá lekce a&nbsp;vystačila na&nbsp;celý den.</span></p>
          <p class="chunk" data-nb-ref-number="141" data-nb-words="62" data-nb-chars="359"><span class="idea" data-nb-ref-number="141" id="idea141" data-nb-words="62" data-nb-chars="359">Augusta nebyla doma, protože běžela k&nbsp;otci a&nbsp;zůstala u&nbsp;něho celé dopoledne. U&nbsp;oběda mi&nbsp;řekla, že&nbsp;se&nbsp;hovořilo o&nbsp;tom, jestli by&nbsp;se&nbsp;vzhledem k&nbsp;Giovanniho stavu neměla odsunout Adina svatba, stanovená na&nbsp;následující týden. Giovannimu bylo už&nbsp;líp. Zřejmě se&nbsp;u&nbsp;večeře nechal příliš pobízet k&nbsp;jídlu a&nbsp;kvůli zažívacím potížím to&nbsp;pak vypadalo, jako by&nbsp;se&nbsp;mu&nbsp;přitížilo.</span></p>
          <p class="chunk" data-nb-ref-number="142" data-nb-words="61" data-nb-chars="328"><span class="idea" data-nb-ref-number="142" id="idea142" data-nb-words="61" data-nb-chars="328">Vyprávěl jsem jí, že&nbsp;jsem už&nbsp;o&nbsp;tom slyšel od&nbsp;její matky, s&nbsp;níž jsem se&nbsp;ráno srazil v&nbsp;Městských sadech. Ani Augusta se&nbsp;nepodivila, kudy to&nbsp;chodím, ale já&nbsp;pokládal za&nbsp;nutné jí&nbsp;to&nbsp;vysvětlit. Vyprávěl jsem jí, že&nbsp;od&nbsp;jisté doby jsou cílem mých procházek nejraději Městské sady. Sednu si&nbsp;tam na&nbsp;lavičku a&nbsp;čtu noviny. Potom jsem dodal:</span></p>
          <p class="chunk" data-nb-ref-number="143" data-nb-words="12" data-nb-chars="69"><span class="idea" data-nb-ref-number="143" id="idea143" data-nb-words="12" data-nb-chars="69">„Ten Olivi! Ten mi&nbsp;to&nbsp;navařil, když mě&nbsp;odsoudil k&nbsp;takové nečinnosti!“</span></p>
          <p class="chunk" data-nb-ref-number="144" data-nb-words="54" data-nb-chars="335"><span class="idea" data-nb-ref-number="144" id="idea144" data-nb-words="54" data-nb-chars="335">Augusta, která se&nbsp;v&nbsp;téhle věci cítila trochu provinilá, se&nbsp;zatvářila bolestně a&nbsp;lítostivě. A&nbsp;mně bylo v&nbsp;té chvíli nesmírně dobře. Byl jsem však skutečně naprosto nevinný, protože jsem celé odpoledne strávil v&nbsp;pracovně a&nbsp;mohl jsem si&nbsp;opravdu myslet, že&nbsp;jsem se&nbsp;definitivně vyléčil ze&nbsp;všech zvrácených tužeb. Četl jsem zrovna Apokalypsu.</span></p>
          <p class="chunk" data-nb-ref-number="145" data-nb-words="97" data-nb-chars="563"><span class="idea" data-nb-ref-number="145" id="idea145" data-nb-words="97" data-nb-chars="563">Přestože od&nbsp;té&nbsp;doby bylo naprosto jasné, že&nbsp;mám povoleno chodit každé dopoledne do&nbsp;Městských sadů, můj odpor vůči pokušení tak vzrostl, že&nbsp;jsem příštího dne, když jsem vyšel z&nbsp;domu, zamířil právě opačným směrem. Šel jsem si&nbsp;opatřit nějaké noty, poněvadž jsem chtěl zkusit novou školu pro housle, kterou mi&nbsp;kdosi poradil. Než jsem šel, dozvěděl jsem se, že&nbsp;tchán měl velmi dobrou noc a&nbsp;že k&nbsp;nám odpoledne přijede kočárem. Měl jsem radost jak kvůli tchánovi, tak kvůli Guidovi, který se&nbsp;mohl konečně ženit. Bylo všechno v&nbsp;pořádku: já&nbsp;byl zachráněn a&nbsp;můj tchán taky.</span></p>
          <p class="chunk" data-nb-ref-number="146" data-nb-words="50" data-nb-chars="317"><span class="idea" data-nb-ref-number="146" id="idea146" data-nb-words="50" data-nb-chars="317">Jenže právě ty&nbsp;noty mě&nbsp;zase přivedly ke&nbsp;Carle! Mezi školami, které mi&nbsp;prodavač nabídl, byla omylem také jedna škola zpěvu. Přečetl jsem pozorně její název: „Úplné pojednání o&nbsp;pěveckém umění (Garciova škola) od&nbsp;E. Garcii (syna), obsahující Zprávu o&nbsp;memorandu ve&nbsp;věci lidského hlasu, předloženém Akademii věd v&nbsp;Paříži.“</span></p>
          <p class="chunk" data-nb-ref-number="147" data-nb-words="72" data-nb-chars="388"><span class="idea" data-nb-ref-number="147" id="idea147" data-nb-words="72" data-nb-chars="388">Nechal jsem prodavače, aby se&nbsp;věnoval ostatním kupcům, a&nbsp;dal jsem se&nbsp;do&nbsp;čtení toho sešitku. Musím říct, že&nbsp;jsem ho&nbsp;četl s&nbsp;rozrušením, které se&nbsp;možná podobá rozrušení, s&nbsp;nímž bere zkažený chlapec do&nbsp;rukou nějakou pornografii. Vida&nbsp;– to&nbsp;byla cesta, jak se&nbsp;dostat ke&nbsp;Carle; potřebovala tu&nbsp;knížku, a&nbsp;kdybych ji&nbsp;s&nbsp;ní neseznámil, byl by&nbsp;to&nbsp;ode mne zločin. A&nbsp;tak jsem ji&nbsp;koupil a&nbsp;vrátil se&nbsp;domů.</span></p>
          <p class="chunk" data-nb-ref-number="148" data-nb-words="163" data-nb-chars="913"><span class="idea" data-nb-ref-number="148" id="idea148" data-nb-words="163" data-nb-chars="913">Garciova knížka se&nbsp;skládala ze&nbsp;dvou částí, teoretické a&nbsp;praktické. Pokračoval jsem v&nbsp;četbě s&nbsp;úmyslem porozumět knížce natolik, abych mohl Carle dávat rady, až&nbsp;k&nbsp;ní půjdu s&nbsp;Coplerem. Do&nbsp;té&nbsp;doby bych získal čas a&nbsp;mohl dál pokojně spát, i&nbsp;kdybych se&nbsp;přitom pořád těšil myšlenkou na&nbsp;dobrodružství, které mě&nbsp;čeká. Události však popohnala sama Augusta. Přerušila mou četbu, aby se&nbsp;se&nbsp;mnou pozdravila, naklonila se&nbsp;ke&nbsp;mně a&nbsp;dotkla se&nbsp;ústy mé&nbsp;tváře. Zeptala se&nbsp;mne, co&nbsp;dělám, a&nbsp;jakmile slyšela, že&nbsp;jde o&nbsp;novou školu, myslela si&nbsp;asi, že&nbsp;to&nbsp;je&nbsp;škola pro housle, a&nbsp;už si&nbsp;toho víc nevšimla. Když odešla, zveličil jsem si&nbsp;nebezpečí, v&nbsp;němž jsem se&nbsp;ocitl, a&nbsp;řekl jsem si, že&nbsp;bych udělal pro své bezpečí líp, kdybych tu&nbsp;knihu neměl v&nbsp;pracovně. Bylo třeba ji&nbsp;rychle odnést, kam byla určena, a&nbsp;tak jsem byl přinucen vykročit přímo vstříc svému dobrodružství. Našel jsem něco víc než záminku, abych mohl udělat, po&nbsp;čem jsem toužil.</span></p>
          <p class="chunk" data-nb-ref-number="149" data-nb-words="190" data-nb-chars="1101"><span class="idea" data-nb-ref-number="149" id="idea149" data-nb-words="190" data-nb-chars="1101">Potom jsem už&nbsp;neváhal. Když jsem došel na&nbsp;tu&nbsp;chodbičku na&nbsp;schodech, otočil jsem se&nbsp;hned ke&nbsp;dveřím nalevo. Před těmi dveřmi jsem zůstal na&nbsp;okamžik stát a&nbsp;poslouchal tóny „Mého praporu“, které se&nbsp;vítězně rozléhaly schodištěm. Vypadalo to, jako by&nbsp;Carla celou tu&nbsp;dobu zpívala bez přestání jedno a&nbsp;totéž. Usmál jsem se, pln něhy a&nbsp;touhy, té&nbsp;dětinskosti. Potom jsem opatrně bez klepání otevřel a&nbsp;po špičkách vešel do&nbsp;pokoje. Chtěl jsem ji&nbsp;rychle, rychle vidět. V&nbsp;tom malém prostoru byl její hlas opravdu nepříjemný. Zpívala s&nbsp;velkým nadšením a&nbsp;větším zápalem než tenkrát při té&nbsp;první návštěvě. Přímo ležela na&nbsp;opěradle židle, aby mohla vydat ze&nbsp;svých plic vše. Viděl jsem jen hlavinku ovinutou silnými pletenci a&nbsp;jat hlubokým vzrušením, že&nbsp;jsem se&nbsp;odvážil tak daleko, jsem se&nbsp;stáhl. Carla zatím dospěla k&nbsp;poslednímu tónu, který jako by&nbsp;ani nechtěla dozpívat, a&nbsp;tak jsem se&nbsp;mohl vrátit na&nbsp;schody a&nbsp;zavřít za&nbsp;sebou dveře, aniž mě&nbsp;zpozorovala. I&nbsp;tento poslední tón kolísal nahoru a&nbsp;dolů, než se&nbsp;ustálil. Carla tedy dovedla rozeznat správný tón a&nbsp;teď bylo na&nbsp;Garciovi, aby zasáhl a&nbsp;naučil ji&nbsp;najít ho&nbsp;rychleji.</span></p>
          <p class="chunk" data-nb-ref-number="150" data-nb-words="37" data-nb-chars="223"><span class="idea" data-nb-ref-number="150" id="idea150" data-nb-words="37" data-nb-chars="223">Zaklepal jsem, až&nbsp;když jsem se&nbsp;cítil klidnější. Přiběhla okamžitě otevřít a&nbsp;já nikdy nezapomenu na&nbsp;tu&nbsp;půvabnou postavičku opírající se&nbsp;o&nbsp;veřeje, zatímco se&nbsp;na&nbsp;mne upřímně dívala velkýma tmavýma očima, než mě&nbsp;v&nbsp;šeru poznala.</span></p>
          <p class="chunk" data-nb-ref-number="151" data-nb-words="110" data-nb-chars="615"><span class="idea" data-nb-ref-number="151" id="idea151" data-nb-words="110" data-nb-chars="615">Mezitím jsem se&nbsp;však uklidnil do&nbsp;té&nbsp;míry, že&nbsp;se&nbsp;mne znovu zmocnily všecky mé&nbsp;pochyby. Byl jsem na&nbsp;nejlepší cestě podvádět Augustu, ale myslel jsem si, že&nbsp;tak jako jsem se&nbsp;v&nbsp;minulých dnech spokojil tím, že&nbsp;jsem chodil až&nbsp;do&nbsp;Městských sadů a&nbsp;dál ne, tím snáz se&nbsp;i&nbsp;teď dokážu zastavit u&nbsp;těch dveří, odevzdat tu&nbsp;kompromitující knihu a&nbsp;odejít plně uspokojen. Byl to&nbsp;krátký okamžik plný dobrých předsevzetí. Vzpomněl jsem si&nbsp;dokonce na&nbsp;jednu zvláštní radu, jak se&nbsp;zbavit kouření, kterou mi&nbsp;kdosi dal a&nbsp;která mohla být při této příležitosti užitečná: občas stačí pro klid duše zapálit sirku a&nbsp;pak ji&nbsp;odhodit i&nbsp;s&nbsp;cigaretou.</span></p>
          <p class="chunk" data-nb-ref-number="152" data-nb-words="40" data-nb-chars="225"><span class="idea" data-nb-ref-number="152" id="idea152" data-nb-words="40" data-nb-chars="225">Byl bych to&nbsp;mohl ještě snadno udělat, neboť sama Carla, když mě&nbsp;poznala, se&nbsp;celá zapálila a&nbsp;nejdřív chtěla utéct, poněvadž se&nbsp;styděla&nbsp;– jak jsem se&nbsp;později dozvěděl –, že&nbsp;jsem ji&nbsp;zastihl v&nbsp;takových obnošených šatech pro doma.</span></p>
          <p class="chunk" data-nb-ref-number="153" data-nb-words="9" data-nb-chars="54"><span class="idea" data-nb-ref-number="153" id="idea153" data-nb-words="9" data-nb-chars="54">Jakmile mě&nbsp;poznala, pokládal jsem za&nbsp;nutné se&nbsp;omluvit:</span></p>
          <p class="chunk" data-nb-ref-number="154" data-nb-words="21" data-nb-chars="118"><span class="idea" data-nb-ref-number="154" id="idea154" data-nb-words="21" data-nb-chars="118">„Přinesl jsem vám tadyhletu knihu, myslím, že&nbsp;vás bude zajímat. Jestli chcete, můžu vám ji&nbsp;tu&nbsp;nechat a&nbsp;hned zase jít.“</span></p>
          <p class="chunk" data-nb-ref-number="155" data-nb-words="111" data-nb-chars="601"><span class="idea" data-nb-ref-number="155" id="idea155" data-nb-words="111" data-nb-chars="601">Tón těch slov&nbsp;– aspoň se&nbsp;mi&nbsp;zdálo&nbsp;– byl dost drsný na&nbsp;rozdíl od&nbsp;jejich smyslu, protože jsem to&nbsp;koneckonců nechával na&nbsp;ní, aby rozhodla, mám-li jít, nebo zůstat a&nbsp;podvést Augustu. Rozhodla to&nbsp;okamžitě, protože mě&nbsp;popadla za&nbsp;ruku, aby mě&nbsp;jistěji zadržela, a&nbsp;zavedla mě&nbsp;dál. V&nbsp;očích se&nbsp;mi&nbsp;zatmělo vzrušením a&nbsp;myslím, že&nbsp;je&nbsp;nevyvolal ani tak dotyk její ruky jako ta&nbsp;důvěrnost, jež, zdá se&nbsp;mi, rozhodla o&nbsp;mém a&nbsp;Augustině osudu. Proto se&nbsp;domnívám, že&nbsp;jsem tam vešel s&nbsp;jistým zdráháním, a&nbsp;když si&nbsp;v&nbsp;duchu připomínám historii své první nevěry, mám pocit, že&nbsp;jsem se&nbsp;jí&nbsp;dopustil, protože jsem byl do&nbsp;ní&nbsp;vtažen.</span></p>
          <p class="chunk" data-nb-ref-number="156" data-nb-words="31" data-nb-chars="182"><span class="idea" data-nb-ref-number="156" id="idea156" data-nb-words="31" data-nb-chars="182">S&nbsp;tím ruměncem byla Carlina tvář opravdu krásná. Byl jsem mile překvapen, když jsem si&nbsp;uvědomil, že&nbsp;i&nbsp;když mě&nbsp;neočekávala, přece jen doufala, že&nbsp;přijdu. S&nbsp;velikým potěšením mi&nbsp;řekla:</span></p>
          <p class="chunk" data-nb-ref-number="157" data-nb-words="17" data-nb-chars="95"><span class="idea" data-nb-ref-number="157" id="idea157" data-nb-words="17" data-nb-chars="95">„Tak vy&nbsp;jste cítil potřebu za&nbsp;mnou zajít. Zajít za&nbsp;ubohým děvčetem, které je&nbsp;vám tak zavázané?“</span></p>
          <p class="chunk" data-nb-ref-number="158" data-nb-words="96" data-nb-chars="527"><span class="idea" data-nb-ref-number="158" id="idea158" data-nb-words="96" data-nb-chars="527">Kdybych byl chtěl, byl bych ji&nbsp;jistě mohl vzít okamžitě do&nbsp;náruče, ale já&nbsp;na&nbsp;to&nbsp;ani nepomyslel. Myslel jsem na&nbsp;to&nbsp;tak málo, že&nbsp;jsem ani neodpověděl na&nbsp;její slova, jež mi&nbsp;připadala kompromitující, a&nbsp;začal jsem znovu mluvit o&nbsp;Garciovi a&nbsp;o&nbsp;tom, jak je&nbsp;pro ni&nbsp;ta&nbsp;kniha nezbytná. Mluvil jsem o&nbsp;ní se&nbsp;zápalem, který mě&nbsp;dohnal až&nbsp;k&nbsp;některým méně uváženým slovům. Garcia by&nbsp;ji&nbsp;naučil tvořit tóny pevné jako kov a&nbsp;lehké jako vzduch. Vysvětlil by&nbsp;jí, že&nbsp;tón musí představovat přímku, nebo dokonce rovinu, ale rovinu hladkou jako zrcadlo.</span></p>
          <p class="chunk" data-nb-ref-number="159" data-nb-words="14" data-nb-chars="88"><span class="idea" data-nb-ref-number="159" id="idea159" data-nb-words="14" data-nb-chars="88">Můj zápal přešel, teprve když mě&nbsp;přerušila, aby mi&nbsp;dala najevo své bolestné pochybnosti:</span></p>
          <p class="chunk" data-nb-ref-number="160" data-nb-words="7" data-nb-chars="37"><span class="idea" data-nb-ref-number="160" id="idea160" data-nb-words="7" data-nb-chars="37">„Tak vám se&nbsp;tedy nelíbí, jak zpívám?“</span></p>
          <p class="chunk" data-nb-ref-number="161" data-nb-words="65" data-nb-chars="350"><span class="idea" data-nb-ref-number="161" id="idea161" data-nb-words="65" data-nb-chars="350">Její otázka mě&nbsp;ohromila. Vyslovil jsem drsnou kritiku, ale neuvědomil jsem si&nbsp;to&nbsp;a&nbsp;naprosto upřímně jsem to&nbsp;popřel. Popřel jsem to&nbsp;tak dobře, že&nbsp;se&nbsp;mi&nbsp;zdálo, i&nbsp;když jsem mluvil pořád jen o&nbsp;zpěvu, že&nbsp;jsem se&nbsp;zase vrátil k&nbsp;lásce, která mě&nbsp;tak velitelsky přivedla do&nbsp;toho domu. A&nbsp;má slova byla tak plná lásky, že&nbsp;jimi přece jen prosvítal kus upřímnosti.</span></p>
          <p class="chunk" data-nb-ref-number="162" data-nb-words="51" data-nb-chars="290"><span class="idea" data-nb-ref-number="162" id="idea162" data-nb-words="51" data-nb-chars="290">„Jak si&nbsp;můžete myslet na&nbsp;něco takového? Cožpak bych zde byl, kdyby tomu tak bylo? Stál jsem dlouho tamhle na&nbsp;těch schodech a&nbsp;blaženě poslouchal váš zpěv, tak rozkošný a&nbsp;výtečný ve&nbsp;své prostotě. Jen se&nbsp;domnívám, že&nbsp;k&nbsp;jeho zdokonalení je&nbsp;zapotřebí něčeho jiného, a&nbsp;právě to&nbsp;jsem vám přinesl.“</span></p>
          <p class="chunk" data-nb-ref-number="163" data-nb-words="22" data-nb-chars="128"><span class="idea" data-nb-ref-number="163" id="idea163" data-nb-words="22" data-nb-chars="128">Jakou moc však měla v&nbsp;mé mysli myšlenka na&nbsp;Augustu, jestliže jsem pořád ještě zatvrzele dokazoval, že&nbsp;nejsem ve&nbsp;vleku své touhy!</span></p>
          <p class="chunk" data-nb-ref-number="164" data-nb-words="150" data-nb-chars="859"><span class="idea" data-nb-ref-number="164" id="idea164" data-nb-words="150" data-nb-chars="859">Carla vyslechla má&nbsp;lichotivá slova, aniž je&nbsp;dokázala domyslet. Nebyla příliš vzdělaná, ale ke&nbsp;svému velkému překvapení jsem zjistil, že&nbsp;jí&nbsp;nechybí zdravý rozum. Pověděla mi, že&nbsp;má&nbsp;sama silné pochybnosti o&nbsp;svém nadání a&nbsp;hlase&nbsp;– cítila, že&nbsp;nedělá pokroky. Často si&nbsp;po&nbsp;určité době studia popřávala rozptýlení a&nbsp;odměnu tím, že&nbsp;si&nbsp;zazpívala „Můj prapor“ v&nbsp;naději, že&nbsp;ve&nbsp;svém hlase objeví něco nového. Ale bylo to&nbsp;pořád jedno a&nbsp;totéž&nbsp;– ne&nbsp;horší a&nbsp;možná že&nbsp;vždy ještě docela dobré, jak ji&nbsp;ujišťovali všichni, co&nbsp;ji&nbsp;slyšeli, a&nbsp;také já&nbsp;(a&nbsp;přitom po&nbsp;mně šlehla ze&nbsp;svých krásných temných očí mírně tázavým zábleskem, který dokládal, jak se&nbsp;potřebuje ujistit o&nbsp;smyslu mých slov, kterým si&nbsp;stále ještě nebyla jista), ale opravdový pokrok v&nbsp;tom nebyl. Učitel jí&nbsp;říkal, že&nbsp;v&nbsp;umění neexistují pomalé pokroky, jež vedou k&nbsp;cíli, a&nbsp;že se&nbsp;jednoho dne probudí jako velká umělkyně.</span></p>
          <p class="chunk" data-nb-ref-number="165" data-nb-words="18" data-nb-chars="102"><span class="idea" data-nb-ref-number="165" id="idea165" data-nb-words="18" data-nb-chars="102">„Jenže to&nbsp;trvá,“ dodala, zahleděna do&nbsp;prázdna, jako by&nbsp;před sebou viděla ty&nbsp;dlouhé hodiny nudy a&nbsp;hoře.</span></p>
          <p class="chunk" data-nb-ref-number="166" data-nb-words="129" data-nb-chars="715"><span class="idea" data-nb-ref-number="166" id="idea166" data-nb-words="129" data-nb-chars="715">Poctivé se&nbsp;říká především všemu, co&nbsp;je&nbsp;upřímné, a&nbsp;tak by&nbsp;bylo bývalo ode mne svrchovaně poctivé, kdybych byl tomu ubohému děvčeti poradil, aby nechala studia zpěvu a&nbsp;stala se&nbsp;mou milenkou. Ale já&nbsp;ještě nedospěl tak daleko od&nbsp;Městských sadů&nbsp;– a&nbsp;pak, když nic jiného, jsem si&nbsp;nebyl příliš jist svým úsudkem, co&nbsp;se&nbsp;týče pěveckého umění. Od&nbsp;jisté chvíle mi&nbsp;leželo v&nbsp;hlavě jen jedno&nbsp;– ten otrava Copler, který trávil každou neděli v&nbsp;naší vile se&nbsp;mnou a&nbsp;mou ženou. Teď by&nbsp;byl vhodný okamžik najít si&nbsp;nějakou záminku a&nbsp;poprosit ji, aby Coplerovi neříkala o&nbsp;mé návštěvě. Ale neudělal jsem to, jelikož jsem nevěděl, jak svou prosbu navléci, a&nbsp;bylo to&nbsp;tak dobře, protože za&nbsp;pár dnů chudák přítel onemocněl a&nbsp;hned nato zemřel.</span></p>
          <p class="chunk" data-nb-ref-number="167" data-nb-words="264" data-nb-chars="1542"><span class="idea" data-nb-ref-number="167" id="idea167" data-nb-words="264" data-nb-chars="1542">Zatím jsem jí&nbsp;řekl, že&nbsp;v&nbsp;Garciovi najde všechno, co&nbsp;hledá, a&nbsp;ona od&nbsp;té&nbsp;knihy okamžik, ale jen okamžik, dychtivě čekala zázraky. Jakmile se&nbsp;však ocitla tváří v&nbsp;tvář tolika slovům, začala brzy o&nbsp;účinnosti kouzla pochybovat. Předčítal jsem Gardovy teorie v&nbsp;italštině, potom jsem jí&nbsp;je&nbsp;v&nbsp;italštině vysvětloval, a&nbsp;když to&nbsp;nestačilo, překládal jsem jí&nbsp;je&nbsp;do&nbsp;terstštiny, jenže ona nepocítila, že&nbsp;by&nbsp;se&nbsp;jí&nbsp;něco hnulo v&nbsp;hrdle, a&nbsp;jedině kdyby se&nbsp;to&nbsp;projevilo takovým způsobem, byla by&nbsp;mohla té&nbsp;knížce přiznat, že&nbsp;je&nbsp;skutečně účinná. Naneštěstí jsem i&nbsp;já brzy nato dospěl k&nbsp;přesvědčení, že&nbsp;v&nbsp;mých rukou nemá ta&nbsp;knížka valnou cenu. Jak jsem tak ty&nbsp;věty probíral nejmíň třikrát po&nbsp;sobě a&nbsp;nevěděl si&nbsp;s&nbsp;nimi rady, začal jsem se&nbsp;mstít za&nbsp;svou neschopnost tím, že&nbsp;jsem je&nbsp;nenuceně kritizoval. A&nbsp;tak marnil Garcia svůj i&nbsp;můj čas dokazováním, že&nbsp;není správné pokládat lidský hlas za&nbsp;jediný nástroj, jelikož dovede vyluzovat různé zvuky. Ale pak by&nbsp;se&nbsp;musely i&nbsp;housle pokládat za&nbsp;konglomerát nástrojů. Možná že&nbsp;jsem dělal chybu, že&nbsp;jsem před Carlou vyslovil takovou kritiku, ale před ženou, kterou chcete získat, se&nbsp;člověk těžko udrží, aby nevyužil příležitosti dokázat svou nadřazenost. Carla se&nbsp;mi&nbsp;skutečně obdivovala, ale knihu, která byla naším Galeottem, i&nbsp;když nás nedovedla až&nbsp;k&nbsp;hříchu, od&nbsp;sebe doslova odstrčila. Já&nbsp;jsem se&nbsp;jí&nbsp;ještě nedokázal vzdát, a&nbsp;tak jsem to&nbsp;odložil na&nbsp;příští návštěvu. Po&nbsp;Coplerově smrti už&nbsp;toho nebylo zapotřebí. Jakékoli spojení mezi jejím domovem a&nbsp;mým bylo přerušeno, a&nbsp;tak mě&nbsp;už&nbsp;v&nbsp;mém jednání mohlo brzdit jedině moje svědomí.</span></p>
          <p class="chunk" data-nb-ref-number="168" data-nb-words="200" data-nb-chars="1210"><span class="idea" data-nb-ref-number="168" id="idea168" data-nb-words="200" data-nb-chars="1210">Zatím jsme se&nbsp;však už&nbsp;dost důvěrně sblížili, důvěrněji, než by&nbsp;se&nbsp;dalo od&nbsp;toho půlhodinového rozhovoru čekat. Myslím, že&nbsp;shoda v&nbsp;kritickém soudu lidi důvěrně sbližuje. Chudák Carla využila té&nbsp;důvěrnosti, aby se&nbsp;mi&nbsp;svěřila se&nbsp;svými strastmi. Po&nbsp;Coplerově zásahu se&nbsp;v&nbsp;té rodině žilo skromně, ale bez většího odříkání. Obě ubohé ženy nejvíc tížilo pomyšlení na&nbsp;budoucnost. Copler jim totiž nosil svou podporu v&nbsp;přesně určené dny, ale najisto s&nbsp;ní počítat nesměly; neměl rád starosti a&nbsp;raději je&nbsp;přenechal jim. Kromě toho nedával ty&nbsp;peníze zadarmo: byl skutečným pánem v&nbsp;domě a&nbsp;chtěl být informován o&nbsp;každé maličkosti. Běda, jestli si&nbsp;dovolily výdaj, který předem neschválil! Carlina matka se&nbsp;krátce předtím necítila dobře a&nbsp;Carla, aby se&nbsp;mohla starat o&nbsp;domácnost, zanedbávala několik dní zpěv. Copler se&nbsp;to&nbsp;od&nbsp;učitele dozvěděl, udělal výstup a&nbsp;odešel se&nbsp;slovy, že&nbsp;potom tedy nemá cenu obtěžovat slušné lidi, aby jim pomáhali. Několik dnů žily v&nbsp;hrůze, protože měly strach, že&nbsp;je&nbsp;nechal jejich osudu. Když se&nbsp;pak vrátil, obnovil dohodu a&nbsp;podmínky a&nbsp;stanovil přesně, kolik hodin denně musí Carla sedět u&nbsp;piana a&nbsp;kolik hodin může věnovat domácnosti. Pohrozil dokonce, že&nbsp;se&nbsp;přijde v&nbsp;kteroukoli denní dobu přesvědčit.</span></p>
          <p class="chunk" data-nb-ref-number="169" data-nb-words="39" data-nb-chars="222"><span class="idea" data-nb-ref-number="169" id="idea169" data-nb-words="39" data-nb-chars="222">„Já vím,“ řekla dívka, „chce jen naše dobro, jenomže se&nbsp;vždycky rozzlobí pro takové malichernosti, že&nbsp;nás dřív či&nbsp;později v&nbsp;zlosti vyhodí na&nbsp;dlažbu. Ale teď, když se&nbsp;o&nbsp;nás staráte i&nbsp;vy, už&nbsp;takové nebezpečí nehrozí, viďte?“</span></p>
          <p class="chunk" data-nb-ref-number="170" data-nb-words="18" data-nb-chars="112"><span class="idea" data-nb-ref-number="170" id="idea170" data-nb-words="18" data-nb-chars="112">A&nbsp;znovu mi&nbsp;stiskla ruku. Jelikož jsem hned neodpověděl, dostala strach, že&nbsp;stojím na&nbsp;Coplerově straně, a&nbsp;dodala:</span></p>
          <p class="chunk" data-nb-ref-number="171" data-nb-words="7" data-nb-chars="39"><span class="idea" data-nb-ref-number="171" id="idea171" data-nb-words="7" data-nb-chars="39">„Taky pan Copler říká, jak jste hodný!“</span></p>
          <p class="chunk" data-nb-ref-number="172" data-nb-words="10" data-nb-chars="58"><span class="idea" data-nb-ref-number="172" id="idea172" data-nb-words="10" data-nb-chars="58">Tahle věta měla být poklonou určenou mně, ale i&nbsp;Coplerovi.</span></p>
          <p class="chunk" data-nb-ref-number="173" data-nb-words="83" data-nb-chars="478"><span class="idea" data-nb-ref-number="173" id="idea173" data-nb-words="83" data-nb-chars="478">Ta&nbsp;podoba, jak mi&nbsp;ho&nbsp;s&nbsp;takovou antipatií vylíčila Carla, byla pro mne nová a&nbsp;vzbuzovala skutečně moje sympatie. Byl bych se&nbsp;mu&nbsp;rád podobal, jenže touha, která mě&nbsp;přivedla do&nbsp;toho domu, mě&nbsp;dělala tak nepodobným! Peníze, které těm dvěma ženám nosil, byly ovšem od&nbsp;jiných, ale on&nbsp;tomu věnoval všechno svoje úsilí, část vlastního života. Zlost, kterou na&nbsp;ně&nbsp;míval, byla otcovská. Přesto jsem však zapochyboval: a&nbsp;co když ho&nbsp;k&nbsp;tomu všemu hnala touha? Bez váhání jsem se&nbsp;Carly zeptal:</span></p>
          <p class="chunk" data-nb-ref-number="174" data-nb-words="7" data-nb-chars="37"><span class="idea" data-nb-ref-number="174" id="idea174" data-nb-words="7" data-nb-chars="37">„Řekl si&nbsp;vám někdy Copler o&nbsp;polibek?“</span></p>
          <p class="chunk" data-nb-ref-number="175" data-nb-words="45" data-nb-chars="264"><span class="idea" data-nb-ref-number="175" id="idea175" data-nb-words="45" data-nb-chars="264">„Nikdy!“ odpověděla Carla živě. „Když je&nbsp;se&nbsp;mnou spokojen, dá&nbsp;ovšem najevo svůj souhlas, lehce mi&nbsp;stiskne ruku a&nbsp;jde. Jinak, když se&nbsp;rozzlobí, odmítá mi&nbsp;dokonce i&nbsp;podat ruku a&nbsp;ani si&nbsp;nevšimne, že&nbsp;samou hrůzou pláču. Polibek by&nbsp;byl v&nbsp;takovém okamžiku vysvobozením.“</span></p>
          <p class="chunk" data-nb-ref-number="176" data-nb-words="11" data-nb-chars="61"><span class="idea" data-nb-ref-number="176" id="idea176" data-nb-words="11" data-nb-chars="61">Když viděla, že&nbsp;jsem se&nbsp;dal do&nbsp;smíchu, vyjádřila se&nbsp;přesněji:</span></p>
          <p class="chunk" data-nb-ref-number="177" data-nb-words="14" data-nb-chars="97"><span class="idea" data-nb-ref-number="177" id="idea177" data-nb-words="14" data-nb-chars="97">„Přijala bych s&nbsp;vděčností polibek od&nbsp;takového člověka, starého člověka, kterému za&nbsp;tolik vděčím!“</span></p>
          <p class="chunk" data-nb-ref-number="178" data-nb-words="10" data-nb-chars="69"><span class="idea" data-nb-ref-number="178" id="idea178" data-nb-words="10" data-nb-chars="69">Ti&nbsp;opravdoví nemocní mají výhodu; vypadají starší, než skutečně jsou.</span></p>
          <p class="chunk" data-nb-ref-number="179" data-nb-words="93" data-nb-chars="517"><span class="idea" data-nb-ref-number="179" id="idea179" data-nb-words="93" data-nb-chars="517">Udělal jsem slabý pokus podobat se&nbsp;Coplerovi. S&nbsp;úsměvem, abych chuděru děvče příliš nepoděsil, jsem jí&nbsp;řekl, že&nbsp;i&nbsp;já, když se&nbsp;o&nbsp;někoho starám, se&nbsp;nakonec stávám velice pánovitým. Celkem vzato mám i&nbsp;já za&nbsp;to, že&nbsp;studuje-li člověk nějaké umění, musí to&nbsp;dělat doopravdy. Potom jsem se&nbsp;do&nbsp;té&nbsp;úlohy vžil tak dobře, že&nbsp;jsem se&nbsp;nakonec přestal i&nbsp;usmívat. Copler má&nbsp;pravdu, že&nbsp;je&nbsp;přísný na&nbsp;mladé děvče, které nemůže znát cenu času; musí si&nbsp;taky uvědomit, co&nbsp;lidí se&nbsp;obětovalo, aby jí&nbsp;pomohli. Byl jsem opravdu vážný a&nbsp;přísný.</span></p>
          <p class="chunk" data-nb-ref-number="180" data-nb-words="32" data-nb-chars="171"><span class="idea" data-nb-ref-number="180" id="idea180" data-nb-words="32" data-nb-chars="171">Tak nastal čas jít k&nbsp;obědu a&nbsp;zvláště toho dne jsem nechtěl nechat Augustu čekat. Podal jsem Carle ruku a&nbsp;teprve tehdy jsem si&nbsp;všiml, jak je&nbsp;bledá. Chtěl jsem ji&nbsp;povzbudit:</span></p>
          <p class="chunk" data-nb-ref-number="181" data-nb-words="17" data-nb-chars="93"><span class="idea" data-nb-ref-number="181" id="idea181" data-nb-words="17" data-nb-chars="93">„Buďte si&nbsp;jista, že&nbsp;udělám, co&nbsp;bude v&nbsp;mých silách, abych vás podpořil u&nbsp;Coplera a&nbsp;ostatních.“</span></p>
          <p class="chunk" data-nb-ref-number="182" data-nb-words="66" data-nb-chars="361"><span class="idea" data-nb-ref-number="182" id="idea182" data-nb-words="66" data-nb-chars="361">Poděkovala, ale přesto vypadala sklíčená. Později jsem se&nbsp;dozvěděl, že&nbsp;jakmile mě&nbsp;uviděla vcházet, ihned takřka uhodla pravdu a&nbsp;napadlo ji, že&nbsp;jsem do&nbsp;ní&nbsp;zamilován a&nbsp;že je&nbsp;tedy zachráněná. Ale potom&nbsp;– zrovna když jsem se&nbsp;chystal k&nbsp;odchodu&nbsp;– si&nbsp;zase řekla, že&nbsp;i&nbsp;já jsem zamilován jen do&nbsp;umění a&nbsp;zpěvu a&nbsp;že ji&nbsp;nechám běžet, nebude-li dobře zpívat a&nbsp;dělat pokroky.</span></p>
          <p class="chunk" data-nb-ref-number="183" data-nb-words="85" data-nb-chars="458"><span class="idea" data-nb-ref-number="183" id="idea183" data-nb-words="85" data-nb-chars="458">Připadala mi&nbsp;velice sklíčená. Zmocnil se&nbsp;mě&nbsp;soucit, a&nbsp;protože jsem už&nbsp;nemohl ztrácet další čas, utěšil jsem ji&nbsp;způsobem, který sama označila za&nbsp;nejúčinnější. Byl jsem už&nbsp;u&nbsp;dveří, když jsem ji&nbsp;přitáhl k&nbsp;sobě a&nbsp;pozorně jí&nbsp;odsunul nosem z&nbsp;šíje silný pletenec, až&nbsp;jsem se&nbsp;k&nbsp;ní dostal rty, a&nbsp;dokonce se&nbsp;jí&nbsp;lehce dotkl zuby. Vypadalo to&nbsp;jako žert a&nbsp;i ona se&nbsp;nakonec zasmála, ale teprve až&nbsp;jsem ji&nbsp;pustil. Do&nbsp;toho okamžiku zůstala nehybná a&nbsp;překvapená v&nbsp;mém náručí.</span></p>
          <p class="chunk" data-nb-ref-number="184" data-nb-words="17" data-nb-chars="83"><span class="idea" data-nb-ref-number="184" id="idea184" data-nb-words="17" data-nb-chars="83">Vyšla za&nbsp;mnou na&nbsp;schody, a&nbsp;když jsem se&nbsp;po&nbsp;nich pustil dolů, se&nbsp;smíchem se&nbsp;zeptala:</span></p>
          <p class="chunk" data-nb-ref-number="185" data-nb-words="3" data-nb-chars="19"><span class="idea" data-nb-ref-number="185" id="idea185" data-nb-words="3" data-nb-chars="19">„Kdy zas přijdete?“</span></p>
          <p class="chunk" data-nb-ref-number="186" data-nb-words="24" data-nb-chars="161"><span class="idea" data-nb-ref-number="186" id="idea186" data-nb-words="24" data-nb-chars="161">„Zítra nebo později,“ odpověděl jsem už&nbsp;zas nejistě. A&nbsp;potom rozhodněji: „Určitě zítra!“ Ale abych si&nbsp;příliš nezadal, dodal jsem: „Budeme pokračovat v&nbsp;Garciovi.“</span></p>
          <p class="chunk" data-nb-ref-number="187" data-nb-words="56" data-nb-chars="310"><span class="idea" data-nb-ref-number="187" id="idea187" data-nb-words="56" data-nb-chars="310">Její výraz se&nbsp;za&nbsp;ten krátký čas nezměnil: přikývla na&nbsp;můj první nejistý slib, přikývla vděčně na&nbsp;druhý a&nbsp;přikývla i&nbsp;na třetí návrh, aniž se&nbsp;přestala usmívat. Ženy vždycky vědí, co&nbsp;chtějí. Nebylo pochyb ani pro Adu, která mě&nbsp;odmítla, ani pro Augustu, která si&nbsp;mě&nbsp;vzala, a&nbsp;ani pro Carlu, která mě&nbsp;nechala jednat.</span></p>
          <p class="chunk" data-nb-ref-number="188" data-nb-words="57" data-nb-chars="323"><span class="idea" data-nb-ref-number="188" id="idea188" data-nb-words="57" data-nb-chars="323">Na&nbsp;ulici jsem se&nbsp;okamžitě cítil blíž Augustě než Carle. Nadechl jsem se&nbsp;svěžího, volného vzduchu a&nbsp;měl jsem pocit naprosté svobody. Byl to&nbsp;všecko jen žert, a&nbsp;tak se&nbsp;to&nbsp;také muselo brát, protože to&nbsp;skončilo tam na&nbsp;té&nbsp;šíji a&nbsp;pod tím pletencem. Koneckonců i&nbsp;Carla přijala ten polibek jako příslib sympatií a&nbsp;především podpory.</span></p>
          <p class="chunk" data-nb-ref-number="189" data-nb-words="77" data-nb-chars="446"><span class="idea" data-nb-ref-number="189" id="idea189" data-nb-words="77" data-nb-chars="446">Ale u&nbsp;stolu jsem toho dne začal opravdu trpět. To&nbsp;dobrodružství stálo mezi mnou a&nbsp;Augustou jako velký temný stín, který nemohla nevidět. Cítil jsem se&nbsp;malý, provinilý a&nbsp;nemocný a&nbsp;cítil jsem v&nbsp;boku bolesti, jež jako by&nbsp;byly spojeny s&nbsp;velikou ránou v&nbsp;mém svědomí. Zatímco jsem roztržitě předstíral, že&nbsp;jím, hledal jsem úlevu v&nbsp;železném předsevzetí „Už ji&nbsp;nikdy neuvidím,“ říkal jsem si, „a budu-li za&nbsp;ní&nbsp;muset ze&nbsp;slušnosti zajít, bude to&nbsp;naposled.“</span></p>
          <p class="chunk" data-nb-ref-number="190" data-nb-words="17" data-nb-chars="86"><span class="idea" data-nb-ref-number="190" id="idea190" data-nb-words="17" data-nb-chars="86">Nakonec se&nbsp;na&nbsp;mně toho tolik nechtělo&nbsp;– jen se&nbsp;trochu přemoct a&nbsp;nechodit už&nbsp;za&nbsp;Carlou.</span></p>
          <p class="chunk" data-nb-ref-number="191" data-nb-words="6" data-nb-chars="33"><span class="idea" data-nb-ref-number="191" id="idea191" data-nb-words="6" data-nb-chars="33">Augusta se&nbsp;mě&nbsp;se&nbsp;smíchem zeptala:</span></p>
          <p class="chunk" data-nb-ref-number="192" data-nb-words="8" data-nb-chars="42"><span class="idea" data-nb-ref-number="192" id="idea192" data-nb-words="8" data-nb-chars="42">„Byl jsi u&nbsp;Oliviho, že&nbsp;jsi tak zamyšlený?“</span></p>
          <p class="chunk" data-nb-ref-number="193" data-nb-words="118" data-nb-chars="657"><span class="idea" data-nb-ref-number="193" id="idea193" data-nb-words="118" data-nb-chars="657">Dal jsem se&nbsp;taky do&nbsp;smíchu. Byla to&nbsp;veliká úleva, moct mluvit. Nebyla to&nbsp;sice slova, která by&nbsp;mi&nbsp;mohla přinést úplný klid, protože kdybych je&nbsp;chtěl vyslovit, byl bych se&nbsp;musel přiznat a&nbsp;potom slíbit, že&nbsp;toho nechám, ale protože to&nbsp;nešlo jinak, bylo velkou úlevou říkat jiná. Začal jsem mluvit a&nbsp;mluvit, pořád veselý a&nbsp;milý. Potom mi&nbsp;napadlo ještě něco lepšího&nbsp;– začal jsem mluvit o&nbsp;té prádelničce, po&nbsp;které Augusta tolik toužila a&nbsp;kterou jsem jí&nbsp;až&nbsp;dosud odpíral, a&nbsp;dal jsem okamžitě souhlas k&nbsp;tomu, aby si&nbsp;ji&nbsp;postavila. Byla tak dojatá tím mým nežádaným souhlasem, že&nbsp;vstala a&nbsp;šla mě&nbsp;políbit. Tenhle polibek zřejmě smazal ten předchozí a&nbsp;mně bylo hned líp.</span></p>
          <p class="chunk" data-nb-ref-number="194" data-nb-words="20" data-nb-chars="118"><span class="idea" data-nb-ref-number="194" id="idea194" data-nb-words="20" data-nb-chars="118">Tak jsme přišli k&nbsp;prádelně a&nbsp;dodnes, kdykoli jdu kolem té&nbsp;stavbičky, vzpomínám, že&nbsp;ji&nbsp;Augusta chtěla a&nbsp;Carla povolila.</span></p>
          <p class="chunk" data-nb-ref-number="195" data-nb-words="37" data-nb-chars="227"><span class="idea" data-nb-ref-number="195" id="idea195" data-nb-words="37" data-nb-chars="227">Následovalo kouzelné odpoledne vyplněné našimi něžnostmi. O&nbsp;samotě bylo mé&nbsp;svědomí dotěrnější. Augustina slova a&nbsp;city je&nbsp;vždy ukonejšily. Šli jsme společně ven. Potom jsem ji&nbsp;doprovázel k&nbsp;matce a&nbsp;strávil jsem s&nbsp;ní i&nbsp;celý večer.</span></p>
          <p class="chunk" data-nb-ref-number="196" data-nb-words="76" data-nb-chars="434"><span class="idea" data-nb-ref-number="196" id="idea196" data-nb-words="76" data-nb-chars="434">Než jsem usnul, díval jsem se, jako častokrát, dlouho na&nbsp;ženu, která už&nbsp;spala a&nbsp;lehce oddychovala. Vypadala i&nbsp;ve spánku velice spořádaná, s&nbsp;tou pokrývkou až&nbsp;po&nbsp;bradu a&nbsp;s&nbsp;ne právě hojnými vlasy svázanými na&nbsp;šíji v&nbsp;krátký pletenec. Řekl jsem si: „Nezpůsobím jí&nbsp;bolest! Nikdy!“ Usnul jsem klidný. Nazítří si&nbsp;vyjasním svůj vztah ke&nbsp;Carle a&nbsp;najdu způsob, jak to&nbsp;ubohé děvče ubezpečit, co&nbsp;se&nbsp;týče její budoucnosti, aniž bych ji&nbsp;musel líbat.</span></p>
          <p class="chunk" data-nb-ref-number="197" data-nb-words="79" data-nb-chars="464"><span class="idea" data-nb-ref-number="197" id="idea197" data-nb-words="79" data-nb-chars="464">Měl jsem prapodivný sen: já&nbsp;jsem Carlin krk nejen líbal, ale taky jedl. Jenže ten krk byl uzpůsoben tak, že&nbsp;rány, které jsem jí&nbsp;se&nbsp;zuřivou rozkoší zasazoval, vůbec nekrvácely a&nbsp;krk zůstával pořád pokryt bílou kůží a&nbsp;uchovával si&nbsp;dál svůj lehce prohnutý tvar. Carla, jež mi&nbsp;odevzdaně ležela v&nbsp;náručí, zřejmě netrpěla, že&nbsp;ji&nbsp;tak koušu. Zato tím trpěla Augusta, která znenadání přiběhla. Abych ji&nbsp;uklidnil, řekl jsem jí: „Nesním ho&nbsp;celý; kousek nechám taky pro tebe.“</span></p>
          <p class="chunk" data-nb-ref-number="198" data-nb-words="41" data-nb-chars="243"><span class="idea" data-nb-ref-number="198" id="idea198" data-nb-words="41" data-nb-chars="243">Ten sen mi&nbsp;připadal jako můra, jen když jsem se&nbsp;uprostřed noci vzbudil a&nbsp;v&nbsp;hlavě se&nbsp;mi&nbsp;rozjasnilo, takže jsem se&nbsp;na&nbsp;něj rozpomněl, ale předtím ne, neboť dokud trval, ani Augustina přítomnost nezaplašila pocit uspokojení, jejž ve&nbsp;mně vyvolával.</span></p>
          <p class="chunk" data-nb-ref-number="199" data-nb-words="167" data-nb-chars="935"><span class="idea" data-nb-ref-number="199" id="idea199" data-nb-words="167" data-nb-chars="935">Sotva jsem se&nbsp;probudil, uvědomil jsem si&nbsp;v&nbsp;plné šíři sílu své touhy a&nbsp;nebezpečí, jež představuje pro Augustu i&nbsp;pro mne. V&nbsp;lůně ženy, která spala vedle, možná už&nbsp;začínal další život, za&nbsp;který nesu odpovědnost. Kdo ví, čeho by&nbsp;se&nbsp;Carla dožadovala, kdyby se&nbsp;stala mou milenkou? Připadalo mi, že&nbsp;dychtí po&nbsp;požitcích, které jí&nbsp;byly až&nbsp;dosud odpírány, a&nbsp;jak bych já&nbsp;dokázal zabezpečit dvě rodiny? Augusta chtěla užitečnou prádelnu, ta&nbsp;druhá by&nbsp;chtěla něco jiného zrovna tak nákladného. Viděl jsem znovu před sebou Carlu, jak mi&nbsp;kyne ze&nbsp;schodů a&nbsp;směje se&nbsp;potom, co&nbsp;jsem ji&nbsp;políbil. Věděla už, že&nbsp;budu její kořistí. Zhrozil jsem se&nbsp;toho, a&nbsp;jak jsem tak byl sám a&nbsp;v&nbsp;té tmě, nedokázal jsem zadržet sten. Žena, která se&nbsp;okamžitě probudila, se&nbsp;zase zeptala, co&nbsp;mi&nbsp;je, a&nbsp;já odpověděl krátce první větou, která mi&nbsp;bleskla hlavou, když se&nbsp;mi&nbsp;podařilo vzpamatovat se&nbsp;ze&nbsp;zděšení, že&nbsp;mám odpovídat v&nbsp;okamžiku, kdy se&nbsp;mi&nbsp;zdálo, že&nbsp;jsem vykřičel přiznání.</span></p>
          <p class="chunk" data-nb-ref-number="200" data-nb-words="6" data-nb-chars="33"><span class="idea" data-nb-ref-number="200" id="idea200" data-nb-words="6" data-nb-chars="33">„Myslím na&nbsp;stáří, které mě&nbsp;čeká.“</span></p>
          <p class="chunk" data-nb-ref-number="201" data-nb-words="31" data-nb-chars="178"><span class="idea" data-nb-ref-number="201" id="idea201" data-nb-words="31" data-nb-chars="178">Dala se&nbsp;do&nbsp;smíchu a&nbsp;snažila se&nbsp;mě&nbsp;ukonejšit, aniž se&nbsp;probrala ze&nbsp;spánku, do&nbsp;něhož byla pohroužena. Zamumlala, co&nbsp;mi&nbsp;vždycky říkala, když mě&nbsp;viděla, jak se&nbsp;děsím prchajícího času.</span></p>
          <p class="chunk" data-nb-ref-number="202" data-nb-words="11" data-nb-chars="58"><span class="idea" data-nb-ref-number="202" id="idea202" data-nb-words="11" data-nb-chars="58">„Nemysli na&nbsp;to, vždyť jsme ještě mladí… spát je&nbsp;tak milé!“</span></p>
          <p class="chunk" data-nb-ref-number="203" data-nb-words="71" data-nb-chars="431"><span class="idea" data-nb-ref-number="203" id="idea203" data-nb-words="71" data-nb-chars="431">To&nbsp;povzbuzení pomohlo&nbsp;– už&nbsp;jsem na&nbsp;to&nbsp;nemyslel a&nbsp;znovu jsem usnul. Slovo je&nbsp;uprostřed noci jako paprsek světla. Ozáří kus skutečnosti, před níž se&nbsp;stavby fantazie vytrácejí. Proč bych se&nbsp;měl tolik bát chuděry Carly, jejímž milencem jsem ještě ani nebyl? Bylo jasné, že&nbsp;jsem udělal všechno, abych se&nbsp;své situace zděsil. Koneckonců to&nbsp;maličké v&nbsp;Augustině lůně, které jsem připomněl, se&nbsp;dosud hlásilo k&nbsp;životu jedině stavbou prádelny.</span></p>
          <p class="chunk" data-nb-ref-number="204" data-nb-words="161" data-nb-chars="872"><span class="idea" data-nb-ref-number="204" id="idea204" data-nb-words="161" data-nb-chars="872">Když jsem vstal, byl jsem pořád ještě pln nejlepších předsevzetí. Běžel jsem do&nbsp;své pracovny a&nbsp;připravil jsem si&nbsp;do&nbsp;obálky něco peněz, které jsem chtěl Carle nabídnout v&nbsp;témž okamžiku, kdy jí&nbsp;oznámím, že&nbsp;už&nbsp;nepřijdu. Byl bych jí&nbsp;však ochoten poslat poštou další, kdykoli by&nbsp;si&nbsp;mi&nbsp;o&nbsp;ně napsala na&nbsp;adresu, kterou bych jí&nbsp;dal vědět. Zrovna když jsem se&nbsp;chystal odejít, vyzvala mě&nbsp;Augusta s&nbsp;něžným úsměvem, abych s&nbsp;ní šel k&nbsp;jejím rodičům. Z&nbsp;Buenos Aires přijel na&nbsp;svatbu Guidův otec a&nbsp;bylo třeba tam zajít a&nbsp;seznámit se&nbsp;s&nbsp;ním. Určitě jí&nbsp;nešlo tak o&nbsp;Guidova otce jako o&nbsp;mne. Chtěla obnovit něhu předchozího dne. Jenže už&nbsp;to&nbsp;nebylo totéž&nbsp;– zdálo se&nbsp;mi, že&nbsp;by&nbsp;nebylo dobré, kdybych nechával ubíhat čas mezi mým dobrým předsevzetím a&nbsp;jeho provedením. Zatímco jsme šli bok po&nbsp;boku ulicí a&nbsp;zdánlivě si&nbsp;byli jisti svou láskou, domnívala se&nbsp;ta&nbsp;druhá, že&nbsp;ji&nbsp;už&nbsp;miluju. A&nbsp;to byla chyba.</span></p>
          <p class="chunk" data-nb-ref-number="205" data-nb-words="49" data-nb-chars="265"><span class="idea" data-nb-ref-number="205" id="idea205" data-nb-words="49" data-nb-chars="265">Když jsme přišli k&nbsp;Giovannimu, bylo mu&nbsp;už&nbsp;opravdu líp. Nemohl si&nbsp;jenom obout boty, protože mu&nbsp;otekly nohy, ale on&nbsp;v&nbsp;tom nic neviděl a&nbsp;já tenkrát taky ne. Byl v&nbsp;salonku s&nbsp;Guidovým otcem, kterého mi&nbsp;představil. Augusta nás okamžitě opustila a&nbsp;šla za&nbsp;matkou a&nbsp;sestrou.</span></p>
          <p class="chunk" data-nb-ref-number="206" data-nb-words="42" data-nb-chars="249"><span class="idea" data-nb-ref-number="206" id="idea206" data-nb-words="42" data-nb-chars="249">Pan Francesco Speier mi&nbsp;připadal daleko míň vzdělaný než jeho syn. Byl malý, zavalitý, asi tak šedesátník, nepříliš duchaplný a&nbsp;čilý, možná že&nbsp;taky proto, že&nbsp;měl v&nbsp;důsledku nemoci velice špatný sluch. Pletl do&nbsp;své italštiny tu&nbsp;a&nbsp;tam španělská slova:</span></p>
          <p class="chunk" data-nb-ref-number="207" data-nb-words="6" data-nb-chars="35"><span class="idea" data-nb-ref-number="207" id="idea207" data-nb-words="6" data-nb-chars="35">„<em>Cada vez</em><sup id="fnref:1"><a href="#fn:1" class="footnote-ref" role="doc-noteref">1</a></sup>, když přijdu do&nbsp;Terstu…“</span></p>
          <p class="chunk" data-nb-ref-number="208" data-nb-words="86" data-nb-chars="507"><span class="idea" data-nb-ref-number="208" id="idea208" data-nb-words="86" data-nb-chars="507">Staří páni mluvili o&nbsp;obchodních záležitostech a&nbsp;Giovanni pozorně poslouchal, protože to&nbsp;bylo velice důležité pro Adin příští život. Roztržitě jsem poslouchal. Pochopil jsem, že&nbsp;starý Speier se&nbsp;rozhodl likvidovat své obchody v&nbsp;Argentině a&nbsp;svěřit všechny své <em>duros</em><sup id="fnref:2"><a href="#fn:2" class="footnote-ref" role="doc-noteref">2</a></sup> Guidovi, aby je&nbsp;vložil do&nbsp;firmy, kterou by&nbsp;založil v&nbsp;Terstu; sám by&nbsp;se&nbsp;pak vrátil do&nbsp;Buenos Aires a&nbsp;tam by&nbsp;žil s&nbsp;ženou a&nbsp;dcerou z&nbsp;malého statečku, který mu&nbsp;zbyl. Nevím, proč to&nbsp;všechno v&nbsp;mé přítomnosti vykládal, a&nbsp;dodnes jsem se&nbsp;to&nbsp;nedozvěděl.</span></p>
          <p class="chunk" data-nb-ref-number="209" data-nb-words="28" data-nb-chars="150"><span class="idea" data-nb-ref-number="209" id="idea209" data-nb-words="28" data-nb-chars="150">Měl jsem dojem, že&nbsp;v&nbsp;jistém okamžiku oba přestali mluvit a&nbsp;dívali se&nbsp;na&nbsp;mne, jako by&nbsp;ode mne očekávali radu, a&nbsp;tak jsem poznamenal, abych jim vyhověl:</span></p>
          <p class="chunk" data-nb-ref-number="210" data-nb-words="14" data-nb-chars="86"><span class="idea" data-nb-ref-number="210" id="idea210" data-nb-words="14" data-nb-chars="86">„Ten stateček zřejmě není tak malý, když z&nbsp;něho můžete žít!“ Giovanni okamžitě zařval:</span></p>
          <p class="chunk" data-nb-ref-number="211" data-nb-words="28" data-nb-chars="158"><span class="idea" data-nb-ref-number="211" id="idea211" data-nb-words="28" data-nb-chars="158">„Co to&nbsp;mluvíš?“ Ten řev připomněl jeho nejlepší časy, ale kdyby nebyl tak řval, nebyl by&nbsp;si&nbsp;pan Francesco určitě mé&nbsp;poznámky všiml. Takhle však zbledl a&nbsp;řekl:</span></p>
          <p class="chunk" data-nb-ref-number="212" data-nb-words="11" data-nb-chars="62"><span class="idea" data-nb-ref-number="212" id="idea212" data-nb-words="11" data-nb-chars="62">„Pevně doufám, že&nbsp;mi&nbsp;Guido bude platit úroky z&nbsp;mého kapitálu.“</span></p>
          <p class="chunk" data-nb-ref-number="213" data-nb-words="8" data-nb-chars="42"><span class="idea" data-nb-ref-number="213" id="idea213" data-nb-words="8" data-nb-chars="42">Giovanni se&nbsp;ho&nbsp;snažil upokojit a&nbsp;řval dál:</span></p>
          <p class="chunk" data-nb-ref-number="214" data-nb-words="11" data-nb-chars="70"><span class="idea" data-nb-ref-number="214" id="idea214" data-nb-words="11" data-nb-chars="70">„Nejen úroky! Třeba dvakrát tolik, bude-li třeba. Copak není váš syn?“</span></p>
          <p class="chunk" data-nb-ref-number="215" data-nb-words="29" data-nb-chars="164"><span class="idea" data-nb-ref-number="215" id="idea215" data-nb-words="29" data-nb-chars="164">Pan Francesco však nevypadal příliš uklidněn a&nbsp;čekal ode mne slovo, které by&nbsp;ho&nbsp;upokojilo. Hned jsem je&nbsp;řekl a&nbsp;nejedno, protože starý pán slyšel ještě míň než dřív.</span></p>
          <p class="chunk" data-nb-ref-number="216" data-nb-words="43" data-nb-chars="236"><span class="idea" data-nb-ref-number="216" id="idea216" data-nb-words="43" data-nb-chars="236">Potom běžel rozhovor obou obchodníků dál, ale já&nbsp;se&nbsp;střežil znovu zasáhnout. Giovanni se&nbsp;čas od&nbsp;času na&nbsp;mne podíval přes brýle, aby na&nbsp;mne dohlédl, a&nbsp;jeho těžký dech mi&nbsp;připadal jako hrozba. Mluvil dlouho a&nbsp;v&nbsp;jisté chvíli se&nbsp;mne zeptal:</span></p>
          <p class="chunk" data-nb-ref-number="217" data-nb-words="3" data-nb-chars="12"><span class="idea" data-nb-ref-number="217" id="idea217" data-nb-words="3" data-nb-chars="12">„Je to&nbsp;tak?“</span></p>
          <p class="chunk" data-nb-ref-number="218" data-nb-words="3" data-nb-chars="21"><span class="idea" data-nb-ref-number="218" id="idea218" data-nb-words="3" data-nb-chars="21">Horlivě jsem přikývl.</span></p>
          <p class="chunk" data-nb-ref-number="219" data-nb-words="106" data-nb-chars="645"><span class="idea" data-nb-ref-number="219" id="idea219" data-nb-words="106" data-nb-chars="645">Můj souhlas musel vypadat tím horlivější, čím bylo každé mé&nbsp;gesto důraznější vztekem, který se&nbsp;mne víc a&nbsp;víc zmocňoval. Proč tam vlastně mařím čas, kterého bych mohl využít k&nbsp;uskutečnění svých dobrých předsevzetí? Ti&nbsp;lidé mě&nbsp;nutili zanedbávat něco, co&nbsp;bylo tak užitečné pro mne a&nbsp;pro Augustu! Zrovna jsem si&nbsp;připravoval omluvu, abych mohl odejít, když do&nbsp;salonu vpadly ženy doprovázené Guidem. Ten věnoval hned po&nbsp;otcově příjezdu své snoubence nádherný prsten. Nikdo si&nbsp;mne nevšímal, nikdo mě&nbsp;nepřivítal, ani malá Anna. Ada měla už&nbsp;zářící skvost na&nbsp;prstě a&nbsp;s&nbsp;rukou na&nbsp;snoubencově rameni ho&nbsp;ukazovala otci. Ženy celé u&nbsp;vytržení přihlížely rovněž.</span></p>
          <p class="chunk" data-nb-ref-number="220" data-nb-words="157" data-nb-chars="872"><span class="idea" data-nb-ref-number="220" id="idea220" data-nb-words="157" data-nb-chars="872">Ani prsteny mne nezajímaly. Nenosil jsem ani svůj snubní prsten, protože vadil krevnímu oběhu! Bez rozloučení jsem proklouzl dveřmi salonu, zamířil k&nbsp;hlavním dveřím a&nbsp;už už&nbsp;jsem chtěl vyjít. Jenomže Augusta si&nbsp;všimla, že&nbsp;utíkám, a&nbsp;ještě včas mě&nbsp;dohonila. Vypadala tak rozrušeně, že&nbsp;mě&nbsp;to&nbsp;zarazilo. Rty měla zsinalé jako v&nbsp;den naší svatby, než jsme šli do&nbsp;kostela. Řekl jsem jí, že&nbsp;mám nějaké naléhavé řízení. Pak jsem si&nbsp;zrovna vhod vzpomněl, že&nbsp;jsem si&nbsp;pár dní předtím z&nbsp;vrtochu koupil slabé brýle pro dalekozraké, které jsem pak strčil do&nbsp;kapsičky u&nbsp;vesty, kde jsem je&nbsp;cítil, a&nbsp;už jsem je&nbsp;nezkusil, a&nbsp;tak jsem jí&nbsp;řekl, že&nbsp;mám jít k&nbsp;očnímu lékaři, aby mi&nbsp;vyšetřil zrak, protože se&nbsp;mi&nbsp;zdá, že&nbsp;mi&nbsp;od&nbsp;jisté doby slábne. Augusta odpověděla, že&nbsp;můžu jít hned, ale že&nbsp;mě&nbsp;prosí, abych se&nbsp;dřív rozloučil s&nbsp;Guidovým otcem. Pokrčil jsem netrpělivě rameny, ale přesto jsem s&nbsp;ní šel.</span></p>
          <p class="chunk" data-nb-ref-number="221" data-nb-words="42" data-nb-chars="234"><span class="idea" data-nb-ref-number="221" id="idea221" data-nb-words="42" data-nb-chars="234">Vrátil jsem se&nbsp;do&nbsp;salonu a&nbsp;všichni se&nbsp;se&nbsp;mnou přívětivě rozloučili. Já&nbsp;sám, protože jsem si&nbsp;byl jist, že&nbsp;mě&nbsp;už&nbsp;posílají pryč, jsem měl dokonce na&nbsp;chvíli dobrou náladu. Guidův otec, který se&nbsp;v&nbsp;tolika příbuzných nevyznal, se&nbsp;mne zeptal:</span></p>
          <p class="chunk" data-nb-ref-number="222" data-nb-words="9" data-nb-chars="51"><span class="idea" data-nb-ref-number="222" id="idea222" data-nb-words="9" data-nb-chars="51">„Uvidíme se&nbsp;ještě, než zas odjedu do&nbsp;Buenos Aires?“</span></p>
          <p class="chunk" data-nb-ref-number="223" data-nb-words="12" data-nb-chars="74"><span class="idea" data-nb-ref-number="223" id="idea223" data-nb-words="12" data-nb-chars="74">„Á,“ řekl jsem, „najdete mě&nbsp;tu&nbsp;pravděpodobně <em>cada vez</em>, když sem přijdete!“</span></p>
          <p class="chunk" data-nb-ref-number="224" data-nb-words="191" data-nb-chars="1085"><span class="idea" data-nb-ref-number="224" id="idea224" data-nb-words="191" data-nb-chars="1085">Všichni se&nbsp;dali do&nbsp;smíchu a&nbsp;já triumfálně odešel, provázen dokonce i&nbsp;docela veselým pozdravem Augusty. Vyhověl jsem všem náležitým formalitám a&nbsp;odcházel jsem tak spořádaně, že&nbsp;jsem mohl jít s&nbsp;naprostou jistotou. Ale bylo tu&nbsp;ještě něco jiného, co&nbsp;mě&nbsp;zbavovalo pochybností, které mě&nbsp;až&nbsp;do&nbsp;té&nbsp;chvíle zadržovaly: utíkal jsem z&nbsp;domu svého tchána co&nbsp;možná nejdál&nbsp;– to&nbsp;znamená až&nbsp;ke&nbsp;Carle&nbsp;–, protože mě&nbsp;tam&nbsp;– a&nbsp;ne poprvé&nbsp;– podezřívali (jak se&nbsp;mi&nbsp;zdálo), že&nbsp;kuju nízké pikle proti Guidovi. Zmínil jsem se&nbsp;o&nbsp;tom statečku v&nbsp;Argentině nevinně a&nbsp;z&nbsp;čiré roztržitosti a&nbsp;Giovanni si&nbsp;má&nbsp;slova okamžitě vyložil, jako by&nbsp;byla myšlena tak, aby Guidovi uškodila u&nbsp;otce. Guidovi bych to&nbsp;byl snadno vysvětlil, kdyby bylo třeba; Giovannimu a&nbsp;ostatním, kteří mě&nbsp;podezřívali, že&nbsp;jsem schopen takových piklů, jsem se&nbsp;mohl jen pomstít. Ne&nbsp;že&nbsp;bych se&nbsp;byl rozhodl rovnou Augustu podvést, ale dělal jsem za&nbsp;bílého dne, co&nbsp;jsem si&nbsp;přál. Návštěva u&nbsp;Carly neznamenala ještě nic špatného, a&nbsp;kdybych se&nbsp;byl v&nbsp;těch končinách znovu srazil s&nbsp;tchyní a&nbsp;ona se&nbsp;mě&nbsp;zeptala, co&nbsp;tam dělám, byl bych jí&nbsp;dokonce okamžitě odpověděl:</span></p>
          <p class="chunk" data-nb-ref-number="225" data-nb-words="5" data-nb-chars="29"><span class="idea" data-nb-ref-number="225" id="idea225" data-nb-words="5" data-nb-chars="29">„Podívejme se! Jdu ke&nbsp;Carle!“</span></p>
          <p class="chunk" data-nb-ref-number="226" data-nb-words="114" data-nb-chars="642"><span class="idea" data-nb-ref-number="226" id="idea226" data-nb-words="114" data-nb-chars="642">Tenkrát jsem také poprvé a&nbsp;naposled šel ke&nbsp;Carle, aniž jsem vzpomněl na&nbsp;Augustu. Tak mě&nbsp;urazilo to&nbsp;tchánovo chování! Na&nbsp;schodech se&nbsp;nerozléhal Carlin hlas. Na&nbsp;chvilku se&nbsp;mě&nbsp;zmocnila hrůza: snad si&nbsp;nevyšla? Zaklepal jsem a&nbsp;hned jsem vešel, ještě než mi&nbsp;někdo řekl dál. Carla byla doma, ale byla s&nbsp;ní matka. Šily společně, jak se&nbsp;to&nbsp;možná dělá často, ale já&nbsp;něco takového viděl poprvé. Pracovaly obě na&nbsp;jednom a&nbsp;témže prostěradle, každá na&nbsp;jiném konci daleko od&nbsp;sebe. Tak jsem tedy běžel za&nbsp;Carlou a&nbsp;nakonec u&nbsp;ní najdu její matku! To&nbsp;měnilo situaci. Nemohl jsem uskutečnit žádné své záměry, ani dobré, ani špatné. Všechno viselo dál ve&nbsp;vzduchu.</span></p>
          <p class="chunk" data-nb-ref-number="227" data-nb-words="80" data-nb-chars="450"><span class="idea" data-nb-ref-number="227" id="idea227" data-nb-words="80" data-nb-chars="450">Carla, celá rudá, vstala, zatímco stařena si&nbsp;pomalu sundala brýle a&nbsp;složila je&nbsp;do&nbsp;pouzdra. Já&nbsp;si&nbsp;mezitím uvědomil, že&nbsp;bych mohl být rozhořčen z&nbsp;jiných důvodů než proto, že&nbsp;jsem nemohl vyslovit, co&nbsp;mi&nbsp;leželo na&nbsp;srdci. Cožpak to&nbsp;nebyla doba, kterou jí&nbsp;Copler určil ke&nbsp;studiu? Pozdravil jsem vlídně starou paní, i&nbsp;když to&nbsp;pro mě&nbsp;nebylo nic lehkého přinutit se&nbsp;k&nbsp;takové vlídnosti. Pozdravil jsem také Carlu, ale sotva jsem se&nbsp;na&nbsp;ni&nbsp;podíval. Řekl jsem jí:</span></p>
          <p class="chunk" data-nb-ref-number="228" data-nb-words="30" data-nb-chars="179"><span class="idea" data-nb-ref-number="228" id="idea228" data-nb-words="30" data-nb-chars="179">„Přišel jsem se&nbsp;podívat, jestli bychom v&nbsp;té knize,“ a&nbsp;ukázal jsem na&nbsp;Garciovu Školu, která ležela nedotčená na&nbsp;stole, tak jak jsme ji&nbsp;tam nechali, „nenašli ještě něco užitečného.“</span></p>
          <p class="chunk" data-nb-ref-number="229" data-nb-words="163" data-nb-chars="932"><span class="idea" data-nb-ref-number="229" id="idea229" data-nb-words="163" data-nb-chars="932">Posadil jsem se&nbsp;na&nbsp;totéž místo jako den předtím a&nbsp;okamžitě jsem otevřel knihu. Carla se&nbsp;nejdřív pokusila na&nbsp;mne usmát, ale když viděla, že&nbsp;jsem na&nbsp;její přívětivost neodpověděl, sedla si&nbsp;s&nbsp;horlivou poslušností vedle mne, aby viděla. Váhala; nerozuměla tomu. Podíval jsem se&nbsp;na&nbsp;ni&nbsp;a&nbsp;viděl jsem, že&nbsp;se&nbsp;jí&nbsp;po&nbsp;tváři rozlévá cosi jako zlost a&nbsp;zatvrzelost. Domyslel jsem si, že&nbsp;zrovna tak zřejmě přijímala i&nbsp;výtky od&nbsp;Coplera. Jenom si&nbsp;ještě nebyla jista, jestli jí&nbsp;budu vytýkat totéž co&nbsp;Copler, protože si&nbsp;vzpomněla&nbsp;– jak mi&nbsp;pak řekla&nbsp;– že&nbsp;jsem ji&nbsp;den předtím políbil, a&nbsp;tak si&nbsp;myslela, že&nbsp;se&nbsp;už&nbsp;nikdy nebude muset bát mého hněvu. Byla proto stále ještě připravena změnit svůj hněv v&nbsp;přátelský úsměv. Musím na&nbsp;tomto místě říct, poněvadž později už&nbsp;na&nbsp;to&nbsp;nebudu mít čas, že&nbsp;tahle její sebedůvěra, že&nbsp;si&nbsp;mě&nbsp;definitivně ochočila jediným polibkem, který mi&nbsp;dovolila, mi&nbsp;byla hrozně proti mysli: žena, která takto uvažuje, je&nbsp;velice nebezpečná.</span></p>
          <p class="chunk" data-nb-ref-number="230" data-nb-words="48" data-nb-chars="304"><span class="idea" data-nb-ref-number="230" id="idea230" data-nb-words="48" data-nb-chars="304">Jenže já&nbsp;v&nbsp;té chvíli uvažoval pln výčitek a&nbsp;nelibosti zrovna jako Copler. Začal jsem hlasitě předčítat zrovna touž pasáž, kterou jsme četli den předtím a&nbsp;kterou jsem sám rozmetal, a&nbsp;pedanticky jsem ji&nbsp;odříkával bez jakéhokoli komentáře, jen s&nbsp;důrazem na&nbsp;některých slovech, která mi&nbsp;připadala významnější.</span></p>
          <p class="chunk" data-nb-ref-number="231" data-nb-words="7" data-nb-chars="45"><span class="idea" data-nb-ref-number="231" id="idea231" data-nb-words="7" data-nb-chars="45">Carla mě&nbsp;přerušila lehce se&nbsp;třesoucím hlasem:</span></p>
          <p class="chunk" data-nb-ref-number="232" data-nb-words="5" data-nb-chars="26"><span class="idea" data-nb-ref-number="232" id="idea232" data-nb-words="5" data-nb-chars="26">„To jsme už&nbsp;myslím četli!“</span></p>
          <p class="chunk" data-nb-ref-number="233" data-nb-words="34" data-nb-chars="196"><span class="idea" data-nb-ref-number="233" id="idea233" data-nb-words="34" data-nb-chars="196">Tak jsem byl konečně nucen promluvit sám. I&nbsp;vlastní slovo může někdy přinést trochu úlevy. To&nbsp;moje nejenže bylo mírnější než moje mysl a&nbsp;mé chování, ale také mě&nbsp;zase přimělo chovat se&nbsp;společensky:</span></p>
          <p class="chunk" data-nb-ref-number="234" data-nb-words="51" data-nb-chars="330"><span class="idea" data-nb-ref-number="234" id="idea234" data-nb-words="51" data-nb-chars="330">„Rozumějte, milá slečno,“ a&nbsp;připojil jsem ke&nbsp;svému lichotnému oslovení okamžitě úsměv, který mohl být taky úsměvem milence, „rád bych to&nbsp;zopakoval, než půjdeme dál. Včera jsme to&nbsp;možná odsoudili příliš unáhleně a&nbsp;jeden můj přítel mě&nbsp;tuhle upozornil, že&nbsp;chce-li člověk pochopit všechno, co&nbsp;Garcia říká, musí ho&nbsp;prostudovat celého.“</span></p>
          <p class="chunk" data-nb-ref-number="235" data-nb-words="49" data-nb-chars="284"><span class="idea" data-nb-ref-number="235" id="idea235" data-nb-words="49" data-nb-chars="284">Najednou jsem pocítil potřebu mít trochu ohledů taky k&nbsp;chudince staré paní, která se&nbsp;zřejmě za&nbsp;celý svůj život, i&nbsp;když nebyl zrovna nejšťastnější, nikdy neocitla v&nbsp;podobných nesnázích. Poslal jsem i&nbsp;jí úsměv, který mě&nbsp;stál víc námahy než ten, který jsem věnoval Carle, a&nbsp;řekl jsem jí:</span></p>
          <p class="chunk" data-nb-ref-number="236" data-nb-words="17" data-nb-chars="93"><span class="idea" data-nb-ref-number="236" id="idea236" data-nb-words="17" data-nb-chars="93">„Není to&nbsp;zvlášť zábavné, ale může si&nbsp;to&nbsp;s&nbsp;užitkem poslechnout i&nbsp;ten, kdo se&nbsp;zpěvem nezabývá.“</span></p>
          <p class="chunk" data-nb-ref-number="237" data-nb-words="68" data-nb-chars="387"><span class="idea" data-nb-ref-number="237" id="idea237" data-nb-words="68" data-nb-chars="387">Zarytě jsem pokračoval ve&nbsp;čtení. Carla se&nbsp;nepochybně cítila líp a&nbsp;na jejích plných rtech bloudilo cosi, co&nbsp;se&nbsp;podobalo úsměvu. Zato stařena vypadala pořád jako ubohé chycené zvíře a&nbsp;zůstávala v&nbsp;pokoji jen proto, že&nbsp;jí&nbsp;bázlivost bránila si&nbsp;něco vymyslet a&nbsp;odejít. A&nbsp;já bych nebyl dal za&nbsp;nic na&nbsp;světě najevo, že&nbsp;bych ji&nbsp;nejraději vyrazil ze&nbsp;dveří. To&nbsp;by&nbsp;bylo příliš vážné a&nbsp;kompromitující.</span></p>
          <p class="chunk" data-nb-ref-number="238" data-nb-words="34" data-nb-chars="196"><span class="idea" data-nb-ref-number="238" id="idea238" data-nb-words="34" data-nb-chars="196">Carla byla rozhodnější; s&nbsp;velkými okolky mě&nbsp;poprosila, abych na&nbsp;chvilku čtení přerušil, a&nbsp;pak se&nbsp;obrátila k&nbsp;matce a&nbsp;řekla jí, že&nbsp;může jít, že&nbsp;budou v&nbsp;práci na&nbsp;tom prostěradle pokračovat odpoledne.</span></p>
          <p class="chunk" data-nb-ref-number="239" data-nb-words="19" data-nb-chars="100"><span class="idea" data-nb-ref-number="239" id="idea239" data-nb-words="19" data-nb-chars="100">Paní ke&nbsp;mně přistoupila a&nbsp;váhala, má-li mi&nbsp;podat ruku. Stiskl jsem jí&nbsp;ji&nbsp;přímo horoucně a&nbsp;řekl jsem:</span></p>
          <p class="chunk" data-nb-ref-number="240" data-nb-words="7" data-nb-chars="45"><span class="idea" data-nb-ref-number="240" id="idea240" data-nb-words="7" data-nb-chars="45">„Chápu, že&nbsp;taková četba není příliš zábavná.“</span></p>
          <p class="chunk" data-nb-ref-number="241" data-nb-words="73" data-nb-chars="405"><span class="idea" data-nb-ref-number="241" id="idea241" data-nb-words="73" data-nb-chars="405">Vypadalo to, jako bych litoval, že&nbsp;odchází. Paní odložila prostěradlo, které držela až&nbsp;do&nbsp;té&nbsp;doby v&nbsp;klíně, na&nbsp;židli a&nbsp;odešla. Carla za&nbsp;ní&nbsp;na&nbsp;chvilku vyběhla na&nbsp;schody a&nbsp;něco jí&nbsp;tam říkala, zatímco já&nbsp;hynul touhou, abych ji&nbsp;už&nbsp;měl konečně vedle sebe. Pak se&nbsp;vrátila, zavřela za&nbsp;sebou dveře, a&nbsp;když si&nbsp;sedla na&nbsp;své místo, měla zase kolem úst cosi ztuhlého, co&nbsp;připomínalo zatvrzelost na&nbsp;tváři dítěte. Řekla:</span></p>
          <p class="chunk" data-nb-ref-number="242" data-nb-words="19" data-nb-chars="104"><span class="idea" data-nb-ref-number="242" id="idea242" data-nb-words="19" data-nb-chars="104">„V&nbsp;tuhle dobu každý den cvičím. Zrovna dnes se&nbsp;muselo stát, že&nbsp;jsem se&nbsp;pustila do&nbsp;téhle naléhavé práce!“</span></p>
          <p class="chunk" data-nb-ref-number="243" data-nb-words="39" data-nb-chars="203"><span class="idea" data-nb-ref-number="243" id="idea243" data-nb-words="39" data-nb-chars="203">„Ale copak nevidíte, že&nbsp;mi&nbsp;vůbec nesejde na&nbsp;vašem zpěvu?“ zvolal jsem a&nbsp;sevřel jsem ji&nbsp;do&nbsp;náruče tak prudce, že&nbsp;jsem ji&nbsp;políbil nejdřív na&nbsp;ústa a&nbsp;pak hned na&nbsp;totéž místo, kam jsem ji&nbsp;políbil den předtím.</span></p>
          <p class="chunk" data-nb-ref-number="244" data-nb-words="72" data-nb-chars="422"><span class="idea" data-nb-ref-number="244" id="idea244" data-nb-words="72" data-nb-chars="422">Zvláštní! Carla se&nbsp;dala do&nbsp;usedavého pláče a&nbsp;vyvinula se&nbsp;mi&nbsp;z&nbsp;náruče. Mezi vzlyky mi&nbsp;řekla, jak ji&nbsp;hrozně trápilo, když mě&nbsp;viděla tak vcházet. Plakala z&nbsp;čiré útrpnosti se&nbsp;sebou samou, která se&nbsp;člověka zmocňuje, když vidí, že&nbsp;někdo cítí s&nbsp;jeho hořem. Slzy nejsou výrazem hoře, nýbrž jeho historie. Člověk pláče, když chce vykřičet křivdu. Bylo skutečně křivdou nutit takové krásné děvče ke&nbsp;zpěvu, když je&nbsp;člověk mohl líbat.</span></p>
          <p class="chunk" data-nb-ref-number="245" data-nb-words="176" data-nb-chars="963"><span class="idea" data-nb-ref-number="245" id="idea245" data-nb-words="176" data-nb-chars="963">Celkem vzato to&nbsp;šlo hůř, než jsem si&nbsp;představoval. Musel jsem podat nějaké vysvětlení, a&nbsp;protože jsem spěchal, nedal jsem si&nbsp;dost času, abych si&nbsp;něco vymyslel, a&nbsp;tak jsem jí&nbsp;pověděl holou pravdu. Řekl jsem jí, jak jsem se&nbsp;nemohl dočkat, kdy ji&nbsp;uvidím a&nbsp;zlíbám. Předsevzal jsem si, že&nbsp;k&nbsp;ní přijdu brzy; s&nbsp;tímto předsevzetím jsem dokonce strávil celou noc. Nedokázal jsem jí&nbsp;samozřejmě říct, co&nbsp;jsem se&nbsp;rozhodl udělat, až&nbsp;k&nbsp;ní přijdu, ale to&nbsp;nebylo příliš důležité. Pravda je, že&nbsp;jsem cítil touž bolestnou netrpělivost, když jsem k&nbsp;ní chtěl jít, abych jí&nbsp;řekl, že&nbsp;se&nbsp;s&nbsp;ní už&nbsp;nikdy nechci vidět, jako když jsem k&nbsp;ní přiběhl, abych ji&nbsp;vzal do&nbsp;náruče. Potom jsem jí&nbsp;vyprávěl, co&nbsp;se&nbsp;dělo ráno, jak mě&nbsp;žena přinutila, abych šel s&nbsp;ní, a&nbsp;jak mě&nbsp;zavedla k&nbsp;tchánovi, kde jsem uvízl a&nbsp;poslouchal, jak se&nbsp;hovoří o&nbsp;věcech, které se&nbsp;mne netýkaly. Nakonec se&nbsp;mi&nbsp;s&nbsp;velikou námahou podaří vysvobodit, běžím takový kus cesty poklusem, a&nbsp;co u&nbsp;ní nenajdu? Prostěradlo přes celý pokoj!</span></p>
          <p class="chunk" data-nb-ref-number="246" data-nb-words="57" data-nb-chars="334"><span class="idea" data-nb-ref-number="246" id="idea246" data-nb-words="57" data-nb-chars="334">Carla vybuchla smíchem, protože pochopila, že&nbsp;nemám nic z&nbsp;Coplera. Ten smích na&nbsp;její tváři byl jako duha a&nbsp;já ji&nbsp;znovu zlíbal. Neodpověděla na&nbsp;moje laskání, ale snášela je&nbsp;odevzdaně, což zbožňuju, možná proto, že&nbsp;miluju slabé pohlaví tím víc, čím je&nbsp;slabší. Tenkrát mi&nbsp;poprvé vyprávěla, že&nbsp;ví&nbsp;od&nbsp;Coplera, jak vroucně miluju svou ženu.</span></p>
          <p class="chunk" data-nb-ref-number="247" data-nb-words="27" data-nb-chars="154"><span class="idea" data-nb-ref-number="247" id="idea247" data-nb-words="27" data-nb-chars="154">„A&nbsp;proto,“ dodala a&nbsp;já viděl, jak se&nbsp;jí&nbsp;poté její krásné tváři mihl stín vážného předsevzetí, „proto mezi námi dvěma nemůže být nic než dobré přátelství.“</span></p>
          <p class="chunk" data-nb-ref-number="248" data-nb-words="148" data-nb-chars="809"><span class="idea" data-nb-ref-number="248" id="idea248" data-nb-words="148" data-nb-chars="809">Já&nbsp;na&nbsp;to&nbsp;tak rozumné předsevzetí moc nevěřil, protože ústa, která je&nbsp;vyslovila, nedovedla ani tenkrát uhnout mým polibkům. Carla mluvila dlouho. Chtěla zřejmě vzbudit můj soucit. Pamatuju si&nbsp;všechno, co&nbsp;mi&nbsp;řekla a&nbsp;čemu jsem uvěřil, až&nbsp;když zmizela z&nbsp;mého života. Dokud jsem ji&nbsp;měl nablízku, měl jsem z&nbsp;ní pořád strach jako z&nbsp;ženy, která dřív či&nbsp;později využije svého vlivu na&nbsp;mne, aby mne i&nbsp;mou rodinu zničila. Nevěřil jsem jí, když mě&nbsp;ujišťovala, že&nbsp;nechce nic jiného než zabezpečit svůj a&nbsp;matčin život. Teď už&nbsp;vím s&nbsp;jistotou, že&nbsp;neměla nikdy v&nbsp;úmyslu chtít na&nbsp;mně víc, než potřebovala, a&nbsp;když na&nbsp;ni&nbsp;pomyslím, červenám se&nbsp;hanbou, že&nbsp;jsem ji&nbsp;chápal a&nbsp;miloval tak špatně. Neměla ze&nbsp;mne chuděra nic. Byl bych jí&nbsp;dal všechno, protože patřím k&nbsp;těm, co&nbsp;platí svoje dluhy. Ale pořád jsem čekal, až&nbsp;si&nbsp;mi&nbsp;o&nbsp;to řekne.</span></p>
          <p class="chunk" data-nb-ref-number="249" data-nb-words="66" data-nb-chars="372"><span class="idea" data-nb-ref-number="249" id="idea249" data-nb-words="66" data-nb-chars="372">Vyprávěla mi, v&nbsp;jaké zoufalé situaci se&nbsp;ocitla, když jí&nbsp;umřel otec. Měsíce a&nbsp;měsíce musely se&nbsp;ona i&nbsp;její stará matka ve&nbsp;dne v&nbsp;noci lopotit s&nbsp;výšivkami, které u&nbsp;nich objednával jeden obchodník. Naivně se&nbsp;domnívala, že&nbsp;se&nbsp;jim dostane pomoci od&nbsp;božské prozřetelnosti, a&nbsp;tak trávila často celé hodiny u&nbsp;okna a&nbsp;vyhlížela na&nbsp;ulici, kudy ta&nbsp;pomoc měla přijít. Přišel však Copler.</span></p>
          <p class="chunk" data-nb-ref-number="250" data-nb-words="65" data-nb-chars="345"><span class="idea" data-nb-ref-number="250" id="idea250" data-nb-words="65" data-nb-chars="345">Teď, jak říkala, je&nbsp;se&nbsp;svou situací spokojena, ale často i&nbsp;s&nbsp;matkou celé noci nespí, protože pomoc, které se&nbsp;jim dostává, je&nbsp;velice nejistá. Co&nbsp;kdyby se&nbsp;jednoho dne ukázalo, že&nbsp;nemá ani hlas, ani nadání ke&nbsp;zpěvu? Copler by&nbsp;je&nbsp;ponechal osudu. Mluvil také o&nbsp;tom, že&nbsp;by&nbsp;ji&nbsp;za&nbsp;pár měsíců uvedl na&nbsp;některé jeviště. A&nbsp;co kdyby to&nbsp;bylo vyložené fiasko?</span></p>
          <p class="chunk" data-nb-ref-number="251" data-nb-words="24" data-nb-chars="137"><span class="idea" data-nb-ref-number="251" id="idea251" data-nb-words="24" data-nb-chars="137">Ve&nbsp;snaze vzbudit moji útrpnost mi&nbsp;také vyprávěla o&nbsp;tom, jak finanční pohroma její rodiny zničila i&nbsp;sen její lásky&nbsp;– opustil ji&nbsp;snoubenec.</span></p>
          <p class="chunk" data-nb-ref-number="252" data-nb-words="10" data-nb-chars="52"><span class="idea" data-nb-ref-number="252" id="idea252" data-nb-words="10" data-nb-chars="52">Já&nbsp;měl k&nbsp;útrpnosti pořád ještě daleko. Řekl jsem jí:</span></p>
          <p class="chunk" data-nb-ref-number="253" data-nb-words="9" data-nb-chars="49"><span class="idea" data-nb-ref-number="253" id="idea253" data-nb-words="9" data-nb-chars="49">„Líbal vás ten váš snoubenec hodně? Tak jako já?“</span></p>
          <p class="chunk" data-nb-ref-number="254" data-nb-words="17" data-nb-chars="99"><span class="idea" data-nb-ref-number="254" id="idea254" data-nb-words="17" data-nb-chars="99">Smála se, protože jsem jí&nbsp;bránil mluvit. Tak jsem před sebou spatřil muže, který mi&nbsp;ukazoval cestu.</span></p>
          <p class="chunk" data-nb-ref-number="255" data-nb-words="130" data-nb-chars="752"><span class="idea" data-nb-ref-number="255" id="idea255" data-nb-words="130" data-nb-chars="752">Uplynula už&nbsp;dávno doba, kdy jsem měl být doma u&nbsp;oběda. Byl bych rád šel. Pro ten den to&nbsp;stačilo. Měl jsem velice daleko k&nbsp;výčitkám, jež mi&nbsp;nedaly celou noc spát, a&nbsp;neklid, který mě&nbsp;hnal ke&nbsp;Carle, úplně zmizel. Klidný jsem však nebyl. Asi je&nbsp;už&nbsp;mým osudem, že&nbsp;nebudu nikdy klidný. Neměl jsem výčitky, protože Carla mi&nbsp;zatím slíbila, kolik jsem chtěl polibků ve&nbsp;jménu přátelství, které se&nbsp;nemohlo Augusty dotknout. Zdálo se&nbsp;mi, že&nbsp;jsem objevil důvod nespokojenosti, která jako obvykle způsobila, že&nbsp;se&nbsp;mým tělem plíživě šířily neurčité bolesti. Carla mě&nbsp;viděla v&nbsp;klamném světle! Carla mnou možná pohrdala, když viděla, jak toužím po&nbsp;jejích polibcích, a&nbsp;přitom miluju Augustu. Táž Carla, která se&nbsp;tváří, jako by&nbsp;si&nbsp;mě&nbsp;tak vážila, protože mě&nbsp;tak potřebuje!</span></p>
          <p class="chunk" data-nb-ref-number="256" data-nb-words="30" data-nb-chars="174"><span class="idea" data-nb-ref-number="256" id="idea256" data-nb-words="30" data-nb-chars="174">Rozhodl jsem se&nbsp;získat si&nbsp;její úctu a&nbsp;řekl jsem něco, co&nbsp;mě&nbsp;pak trápilo jako vzpomínka na&nbsp;podlý zločin, jako zrada spáchaná svévolně, bez nutnosti a&nbsp;bez jakéhokoli prospěchu.</span></p>
          <p class="chunk" data-nb-ref-number="257" data-nb-words="17" data-nb-chars="93"><span class="idea" data-nb-ref-number="257" id="idea257" data-nb-words="17" data-nb-chars="93">Byl jsem už&nbsp;u&nbsp;dveří a&nbsp;s&nbsp;výrazem vyrovnaného člověka, který se&nbsp;nerad zpovídá, jsem řekl Carle:</span></p>
          <p class="chunk" data-nb-ref-number="258" data-nb-words="16" data-nb-chars="82"><span class="idea" data-nb-ref-number="258" id="idea258" data-nb-words="16" data-nb-chars="82">„Copler vám vyprávěl, jak mám rád svou ženu. Je&nbsp;to&nbsp;pravda, já&nbsp;si&nbsp;jí&nbsp;velice vážím.“</span></p>
          <p class="chunk" data-nb-ref-number="259" data-nb-words="50" data-nb-chars="286"><span class="idea" data-nb-ref-number="259" id="idea259" data-nb-words="50" data-nb-chars="286">A&nbsp;pak jsem jí&nbsp;zevrubně vylíčil historii své svatby, jak jsem se&nbsp;zamiloval do&nbsp;Augustiny starší sestry, která o&nbsp;mně nechtěla ani slyšet, protože byla zamilovaná do&nbsp;jiného, jak jsem se&nbsp;pak ucházel o&nbsp;její další sestru, která mě&nbsp;taky odmítla, a&nbsp;jak jsem nakonec rezignoval a&nbsp;vzal si&nbsp;Augustu.</span></p>
          <p class="chunk" data-nb-ref-number="260" data-nb-words="39" data-nb-chars="220"><span class="idea" data-nb-ref-number="260" id="idea260" data-nb-words="39" data-nb-chars="220">Carla mému vyprávění okamžitě se&nbsp;vším všudy uvěřila. Později jsem se&nbsp;dozvěděl, že&nbsp;Copler o&nbsp;tom u&nbsp;nás doma něco zaslechl a&nbsp;že jí&nbsp;vyprávěl některé ne&nbsp;zcela přesné podrobnosti, které jsem já&nbsp;uvedl na&nbsp;pravou míru a&nbsp;potvrdil.</span></p>
          <p class="chunk" data-nb-ref-number="261" data-nb-words="8" data-nb-chars="47"><span class="idea" data-nb-ref-number="261" id="idea261" data-nb-words="8" data-nb-chars="47">„Je vaše paní pěkná?“ zeptala se&nbsp;mne zamyšleně.</span></p>
          <p class="chunk" data-nb-ref-number="262" data-nb-words="5" data-nb-chars="26"><span class="idea" data-nb-ref-number="262" id="idea262" data-nb-words="5" data-nb-chars="26">„Jak pro koho,“ řekl jsem.</span></p>
          <p class="chunk" data-nb-ref-number="263" data-nb-words="60" data-nb-chars="309"><span class="idea" data-nb-ref-number="263" id="idea263" data-nb-words="60" data-nb-chars="309">Stále ještě ve&nbsp;mně zůstala jakási zábrana. Řekl jsem, že&nbsp;si&nbsp;své ženy vážím, ale naprosto jsem neřekl, že&nbsp;ji&nbsp;nemiluju. Neřekl jsem, že&nbsp;se&nbsp;mi&nbsp;líbí, ale ani že&nbsp;by&nbsp;se&nbsp;mi&nbsp;nemohla líbit. V&nbsp;té chvíli jsem si&nbsp;připadal velice upřímný; ale teď vím, že&nbsp;jsem těmi slovy zradil obě ty&nbsp;ženy a&nbsp;veškerou lásku, svou i&nbsp;jejich.</span></p>
          <p class="chunk" data-nb-ref-number="264" data-nb-words="102" data-nb-chars="589"><span class="idea" data-nb-ref-number="264" id="idea264" data-nb-words="102" data-nb-chars="589">Abych pravdu řekl, nebyl jsem pořád ještě klidný; zřejmě pořád ještě něco chybělo. Vzpomněl jsem si&nbsp;na&nbsp;tu&nbsp;obálku dobrých předsevzetí a&nbsp;podal jsem ji&nbsp;Carle. Carla ji&nbsp;otevřela a&nbsp;pak mi&nbsp;ji&nbsp;vrátila s&nbsp;tím, že&nbsp;jí&nbsp;Copler před pár dny přinesl měsíční příspěvek a&nbsp;že prozatím peníze vůbec nepotřebuje. Můj neklid zvýšila má&nbsp;dávná představa, že&nbsp;opravdu nebezpečné ženy nepřijímají malé peníze. Carla si&nbsp;mé&nbsp;rozmrzelosti všimla a&nbsp;s&nbsp;roztomilou naivitou, kterou oceňuju teprve teď, když o&nbsp;tom píšu, si&nbsp;mi&nbsp;řekla o&nbsp;pár korun, aby si&nbsp;mohla koupit talíře, o&nbsp;něž obě ženy přišly při jakési pohromě v&nbsp;kuchyni.</span></p>
          <p class="chunk" data-nb-ref-number="265" data-nb-words="33" data-nb-chars="208"><span class="idea" data-nb-ref-number="265" id="idea265" data-nb-words="33" data-nb-chars="208">Potom se&nbsp;stalo něco, co&nbsp;mi&nbsp;zanechalo v&nbsp;paměti nevyhladitelnou stopu. Už&nbsp;na&nbsp;odchodu jsem ji&nbsp;políbil, ale tentokrát odpověděla na&nbsp;můj polibek se&nbsp;vší prudkostí. Můj jed zapůsobil. Řekla s&nbsp;naprostou bezelstností:</span></p>
          <p class="chunk" data-nb-ref-number="266" data-nb-words="13" data-nb-chars="79"><span class="idea" data-nb-ref-number="266" id="idea266" data-nb-words="13" data-nb-chars="79">„Mám vás ráda, protože jste tak hodný, že&nbsp;vás ani bohatství nedokázalo zkazit.“</span></p>
          <p class="chunk" data-nb-ref-number="267" data-nb-words="3" data-nb-chars="21"><span class="idea" data-nb-ref-number="267" id="idea267" data-nb-words="3" data-nb-chars="21">Pak potutelně dodala:</span></p>
          <p class="chunk" data-nb-ref-number="268" data-nb-words="14" data-nb-chars="71"><span class="idea" data-nb-ref-number="268" id="idea268" data-nb-words="14" data-nb-chars="71">„Teď už&nbsp;vím, že&nbsp;vás nesmím nechat čekat, to&nbsp;je&nbsp;u&nbsp;vás jediné nebezpečí.“</span></p>
          <p class="chunk" data-nb-ref-number="269" data-nb-words="6" data-nb-chars="31"><span class="idea" data-nb-ref-number="269" id="idea269" data-nb-words="6" data-nb-chars="31">A&nbsp;na schodech se&nbsp;ještě zeptala:</span></p>
          <p class="chunk" data-nb-ref-number="270" data-nb-words="18" data-nb-chars="105"><span class="idea" data-nb-ref-number="270" id="idea270" data-nb-words="18" data-nb-chars="105">„Můžu toho učitele a&nbsp;Coplera s&nbsp;ním poslat k&nbsp;čertu?“ Odpověděl jsem, zatímco jsem utíkal po&nbsp;schodech dolů:</span></p>
          <p class="chunk" data-nb-ref-number="271" data-nb-words="1" data-nb-chars="10"><span class="idea" data-nb-ref-number="271" id="idea271" data-nb-words="1" data-nb-chars="10">„Uvidíme!“</span></p>
          <p class="chunk" data-nb-ref-number="272" data-nb-words="162" data-nb-chars="956"><span class="idea" data-nb-ref-number="272" id="idea272" data-nb-words="162" data-nb-chars="956">Tak zůstalo přece jen něco mezi námi nerozřešeného; všechno ostatní už&nbsp;bylo jasně stanoveno. Vyvolalo to&nbsp;ve&nbsp;mně tak nepříjemný pocit, že&nbsp;když jsem vyšel ven, nerozhodně jsem se&nbsp;pustil opačným směrem, než byl náš dům. Málem bych se&nbsp;byl nejraději okamžitě vrátil ke&nbsp;Carle, abych jí&nbsp;vysvětlil ještě jednu věc, totiž jak mám rád Augustu. To&nbsp;se&nbsp;dalo udělat, protože jsem neřekl, že&nbsp;ji&nbsp;nemiluju. Jenom jsem závěrem k&nbsp;té historii, kterou jsem vypravoval, zapomněl povědět, že&nbsp;teď už&nbsp;Augustu opravdu miluju. Carla si&nbsp;pak z&nbsp;toho vyvodila, že&nbsp;ji&nbsp;vůbec nemiluju, a&nbsp;proto odpověděla tak horoucně na&nbsp;můj polibek a&nbsp;ještě ho&nbsp;podtrhla svým vyznáním lásky. Měl jsem pocit, že&nbsp;kdyby nebylo k&nbsp;téhle epizodě došlo, byl bych mohl snášet Augustin důvěřivý pohled snáze. Zvláště když jsem pomyslel, jak jsem se&nbsp;zaradoval, když jsem slyšel, že&nbsp;Carla ví, že&nbsp;mám svou ženu rád, a&nbsp;že mi&nbsp;proto ze&nbsp;své vůle nabízí dobrodružství, jež jsem hledal, v&nbsp;podobě přátelství kořeněného polibky.</span></p>
          <p class="chunk" data-nb-ref-number="273" data-nb-words="90" data-nb-chars="491"><span class="idea" data-nb-ref-number="273" id="idea273" data-nb-words="90" data-nb-chars="491">V&nbsp;Městských sadech jsem si&nbsp;sedl na&nbsp;lavičku a&nbsp;holí roztržitě čmáral do&nbsp;štěrku datum toho dne. Potom jsem se&nbsp;trpce zasmál&nbsp;– věděl jsem, že&nbsp;to&nbsp;není datum, které by&nbsp;znamenalo konec mých nevěr. Naopak, tím dnem začínaly. Kde bych mohl najít sílu, abych se&nbsp;už&nbsp;nevrátil k&nbsp;té ženě, po&nbsp;které jsem tak toužil a&nbsp;která na&nbsp;mne čekala? Kromě toho jsem už&nbsp;na&nbsp;sebe vzal závazky, čestné závazky. Dostal jsem polibky a&nbsp;směl jsem je&nbsp;zaplatit pouze cenou několika střepů. Ke&nbsp;Carle mě&nbsp;teď vázal nevyrovnaný účet.</span></p>
          <p class="chunk" data-nb-ref-number="274" data-nb-words="101" data-nb-chars="538"><span class="idea" data-nb-ref-number="274" id="idea274" data-nb-words="101" data-nb-chars="538">Oběd byl smutný. Augusta se&nbsp;neptala, proč jsem přišel tak pozdě, a&nbsp;já jí&nbsp;to&nbsp;nevysvětlil. Měl jsem strach, že&nbsp;se&nbsp;prozradím, tím spíš, že&nbsp;během té&nbsp;krátké cesty ze&nbsp;Sadů domů jsem se&nbsp;konejšil představou, že&nbsp;jí&nbsp;všechno řeknu, a&nbsp;z&nbsp;toho důvodu mohla být historie mé&nbsp;zrady napsána na&nbsp;mé&nbsp;poctivé tváři. To&nbsp;by&nbsp;byl pro mne jediný způsob záchrany. Kdybych jí&nbsp;byl všechno pověděl, byl bych se&nbsp;postavil pod její ochranu a&nbsp;dohled. Byl by&nbsp;to&nbsp;býval tak rozhodný čin, že&nbsp;bych si&nbsp;pak mohl zapsat datum toho dne v&nbsp;dobré víře jako obrat k&nbsp;poctivosti a&nbsp;zdraví.</span></p>
          <p class="chunk" data-nb-ref-number="275" data-nb-words="30" data-nb-chars="193"><span class="idea" data-nb-ref-number="275" id="idea275" data-nb-words="30" data-nb-chars="193">Mluvilo se&nbsp;o&nbsp;různých lhostejných věcech. Snažil jsem se&nbsp;být veselý, ale nezmohl jsem se&nbsp;ani na&nbsp;pokus o&nbsp;trochu vroucnosti. Augusta byla zaražená; zřejmě čekala na&nbsp;vysvětlení, které nepřicházelo.</span></p>
          <p class="chunk" data-nb-ref-number="276" data-nb-words="44" data-nb-chars="263"><span class="idea" data-nb-ref-number="276" id="idea276" data-nb-words="44" data-nb-chars="263">Potom se&nbsp;dala znovu do&nbsp;své velké práce, do&nbsp;ukládání zimního šatstva do&nbsp;zvláštních skříní. Zahlédl jsem ji&nbsp;každou chvíli na&nbsp;konci dlouhé chodby, jak se&nbsp;tam s&nbsp;pomocí služky celé odpoledne pilně věnuje své práci. Ani ten velký žal nepřerušil její zdravou činorodost.</span></p>
          <p class="chunk" data-nb-ref-number="277" data-nb-words="36" data-nb-chars="215"><span class="idea" data-nb-ref-number="277" id="idea277" data-nb-words="36" data-nb-chars="215">Přecházel jsem každou chvíli nepokojně z&nbsp;ložnice do&nbsp;koupelny. Nejraději bych byl zavolal Augustu a&nbsp;řekl jí&nbsp;aspoň, že&nbsp;ji&nbsp;miluju, protože jí, chudince naivní, by&nbsp;to&nbsp;bylo stačilo. Místo toho jsem dál uvažoval a&nbsp;kouřil.</span></p>
          <p class="chunk" data-nb-ref-number="278" data-nb-words="133" data-nb-chars="785"><span class="idea" data-nb-ref-number="278" id="idea278" data-nb-words="133" data-nb-chars="785">Prošel jsem přirozeně různými stadii. V&nbsp;jednu chvíli přerušila dokonce můj záchvat ctnosti prudká nedočkavost, kdy už&nbsp;bude ráno, abych mohl běžet ke&nbsp;Carle. Možná že&nbsp;i&nbsp;tahle touha byla vyvolána nějakým dobrým předsevzetím. Velká potíž byla v&nbsp;podstatě v&nbsp;tom, že&nbsp;jsem se&nbsp;měl zavázat a&nbsp;upnout k&nbsp;povinnostem docela sám. Doznání, které by&nbsp;mi&nbsp;zajistilo spolupráci mé&nbsp;ženy, nepřicházelo v&nbsp;úvahu; zbývala tedy Carla, na&nbsp;jejíchž ústech bych mohl složit přísahu posledním polibkem! Ale kdo byla Carla? Vydírání nebylo to&nbsp;nejhorší, co&nbsp;jsem s&nbsp;ní riskoval! Nazítří se&nbsp;nejspíš stane mou milenkou&nbsp;– a&nbsp;kdo ví, co&nbsp;z&nbsp;toho vzejde! Znal jsem ji&nbsp;jen z&nbsp;toho, co&nbsp;mi&nbsp;řekl ten hlupák Copler, a&nbsp;na základě informací od&nbsp;něho by&nbsp;člověk obezřetnější než já, například takový Olivi, nebyl ochoten ani uzavřít obchod.</span></p>
          <p class="chunk" data-nb-ref-number="279" data-nb-words="37" data-nb-chars="230"><span class="idea" data-nb-ref-number="279" id="idea279" data-nb-words="37" data-nb-chars="230">Celá ta&nbsp;Augustina zdravá, krásná činnost kolem naší domácnosti byla nadarmo. Drastická kúra manželstvím, kterou jsem podnikl na&nbsp;své honbě za&nbsp;zdravím, ztroskotala. Byl jsem nemocný hůř než kdy dřív a&nbsp;ženat ke&nbsp;škodě své i&nbsp;ostatních.</span></p>
          <p class="chunk" data-nb-ref-number="280" data-nb-words="88" data-nb-chars="528"><span class="idea" data-nb-ref-number="280" id="idea280" data-nb-words="88" data-nb-chars="528">Později, když už&nbsp;jsem byl skutečně Carliným milencem a&nbsp;když jsem se&nbsp;v&nbsp;myšlenkách vracel k&nbsp;tomuto smutnému odpoledni, nedovedl jsem pochopit, proč jsem se&nbsp;mužně nerozhodl a&nbsp;nezastavil, než jsem se&nbsp;zapletl ještě víc. Ale po&nbsp;účinku je&nbsp;každá rada k&nbsp;smíchu a&nbsp;před účinkem zrovna tak, protože není k&nbsp;ničemu. Poznamenal jsem si&nbsp;v&nbsp;těch hodinách úzkosti do&nbsp;slovníku pod písmeno C&nbsp;(Carla) velkými písmeny datum toho dne s&nbsp;poznámkou: „poslední nevěra“. Ale k&nbsp;první skutečné nevěře, která byla počátkem všech dalších, došlo teprve den nato.</span></p>
          <p class="chunk" data-nb-ref-number="281" data-nb-words="118" data-nb-chars="611"><span class="idea" data-nb-ref-number="281" id="idea281" data-nb-words="118" data-nb-chars="611">Pozdě odpoledne, jelikož jsem nepřišel na&nbsp;nic lepšího, jsem se&nbsp;vykoupal. Připadal jsem si&nbsp;špinavý na&nbsp;celém těle a&nbsp;chtěl jsem se&nbsp;umýt. Ale když už&nbsp;jsem byl ve&nbsp;vodě, napadlo mi: „Abych se&nbsp;očistil, musel bych se&nbsp;umět v&nbsp;té vodě celý rozpustit.“ Potom jsem se&nbsp;oblékl, ale tak bez chuti, že&nbsp;jsem se&nbsp;ani pořádně neutřel. Den se&nbsp;vytratil a&nbsp;já stál dál u&nbsp;okna a&nbsp;díval se&nbsp;na&nbsp;nové zelené listí na&nbsp;stromech v&nbsp;naší zahradě. Začalo mě&nbsp;mrazit a&nbsp;s&nbsp;jistým uspokojením jsem si&nbsp;řekl, že&nbsp;to&nbsp;je&nbsp;od&nbsp;horečky. Netoužil jsem po&nbsp;smrti, ale po&nbsp;nemoci&nbsp;– po&nbsp;nemoci, která by&nbsp;mi&nbsp;poskytla záminku udělat, co&nbsp;chci, anebo by&nbsp;mi&nbsp;v&nbsp;tom zabránila.</span></p>
          <p class="chunk" data-nb-ref-number="282" data-nb-words="126" data-nb-chars="706"><span class="idea" data-nb-ref-number="282" id="idea282" data-nb-words="126" data-nb-chars="706">Po&nbsp;dlouhém váhání Augusta konečně pro mne přišla. Když jsem ji&nbsp;viděl takovou mírnou a&nbsp;beze vší zloby, roztřásl jsem se&nbsp;zimnicí, až&nbsp;jsem jektal zuby. Celá vyděšená mě&nbsp;přinutila ulehnout. Jektal jsem zuby dál, ale to&nbsp;už&nbsp;jsem věděl, že&nbsp;nemám horečku, a&nbsp;zabránil jsem jí&nbsp;zavolat doktora. Poprosil jsem ji, aby zhasila lampu, sedla si&nbsp;vedle a&nbsp;nemluvila. Nevím, jak dlouho jsme tak zůstali, než jsem nabyl nezbytného tepla a&nbsp;taky trochu důvěry. Ale moje mysl byla pořád tak zastřená, že&nbsp;když začala znovu o&nbsp;tom, že&nbsp;zavolá doktora, řekl jsem jí, že&nbsp;vím, co&nbsp;je&nbsp;příčinou mé&nbsp;nevolnosti, a&nbsp;že jí&nbsp;to&nbsp;řeknu později. Vracel jsem se&nbsp;k&nbsp;předsevzetí, že&nbsp;se&nbsp;jí&nbsp;vyznám. Neměl jsem jinou cestu, jak bych se&nbsp;zbavil takové tísně.</span></p>
          <p class="chunk" data-nb-ref-number="283" data-nb-words="48" data-nb-chars="270"><span class="idea" data-nb-ref-number="283" id="idea283" data-nb-words="48" data-nb-chars="270">Tak jsme zůstali ještě nějaký čas beze slova. Později jsem zpozoroval, že&nbsp;se&nbsp;Augusta zvedla z&nbsp;lenošky a&nbsp;přistoupila ke&nbsp;mně. Dostal jsem strach&nbsp;– co&nbsp;když všechno uhodla. Vzala mě&nbsp;za&nbsp;ruku, pohladila ji, pak mi&nbsp;lehce položila ruku na&nbsp;hlavu, jestli žhne, a&nbsp;nakonec mi&nbsp;řekla:</span></p>
          <p class="chunk" data-nb-ref-number="284" data-nb-words="11" data-nb-chars="63"><span class="idea" data-nb-ref-number="284" id="idea284" data-nb-words="11" data-nb-chars="63">„To jsi přece musel čekat. Proč tě&nbsp;to&nbsp;tak bolestně překvapilo?“</span></p>
          <p class="chunk" data-nb-ref-number="285" data-nb-words="34" data-nb-chars="209"><span class="idea" data-nb-ref-number="285" id="idea285" data-nb-words="34" data-nb-chars="209">Byl jsem udiven těmi zvláštními slovy a&nbsp;také tím, že&nbsp;je&nbsp;provázel potlačovaný vzlykot. Bylo zřejmé, že&nbsp;Augusta nenaráží na&nbsp;mé&nbsp;dobrodružství. Jak jsem mohl předvídat něco takového! Dosti drsně jsem se&nbsp;jí&nbsp;zeptal:</span></p>
          <p class="chunk" data-nb-ref-number="286" data-nb-words="8" data-nb-chars="43"><span class="idea" data-nb-ref-number="286" id="idea286" data-nb-words="8" data-nb-chars="43">„Co tím chceš říct? Co&nbsp;jsem měl předvídat?“</span></p>
          <p class="chunk" data-nb-ref-number="287" data-nb-words="2" data-nb-chars="18"><span class="idea" data-nb-ref-number="287" id="idea287" data-nb-words="2" data-nb-chars="18">Zmateně zamumlala:</span></p>
          <p class="chunk" data-nb-ref-number="288" data-nb-words="7" data-nb-chars="41"><span class="idea" data-nb-ref-number="288" id="idea288" data-nb-words="7" data-nb-chars="41">„Že přijede Guidův otec na&nbsp;Adinu svatbu…“</span></p>
          <p class="chunk" data-nb-ref-number="289" data-nb-words="48" data-nb-chars="282"><span class="idea" data-nb-ref-number="289" id="idea289" data-nb-words="48" data-nb-chars="282">Konečně jsem pochopil: Augusta si&nbsp;myslela, že&nbsp;se&nbsp;trápím, poněvadž má&nbsp;co&nbsp;nejdřív dojít k&nbsp;Adině sňatku. Měl jsem pocit, že&nbsp;mi&nbsp;opravdu křivdí&nbsp;– něčím takovým jsem se&nbsp;neprovinil. Cítil jsem se&nbsp;najednou čistý a&nbsp;nevinný jako novorozeně a&nbsp;rázem zbaven veškeré tísně. Skočil jsem z&nbsp;postele:</span></p>
          <p class="chunk" data-nb-ref-number="290" data-nb-words="30" data-nb-chars="161"><span class="idea" data-nb-ref-number="290" id="idea290" data-nb-words="30" data-nb-chars="161">„Ty si&nbsp;myslíš, že&nbsp;se&nbsp;soužím kvůli Adině svatbě? Jsi blázen! Co&nbsp;jsem ženat, už&nbsp;jsem na&nbsp;ni&nbsp;ani nepomyslel. Ani jsem si&nbsp;nevzpomněl, že&nbsp;dnes přijel ten pan <em>Cadavez</em>!“</span></p>
          <p class="chunk" data-nb-ref-number="291" data-nb-words="23" data-nb-chars="132"><span class="idea" data-nb-ref-number="291" id="idea291" data-nb-words="23" data-nb-chars="132">Políbil jsem a&nbsp;objal jsem ji&nbsp;s&nbsp;takovou horoucí touhou a&nbsp;můj hlas se&nbsp;vyznačoval takovou upřímností, že&nbsp;se&nbsp;za&nbsp;své podezření zastyděla.</span></p>
          <p class="chunk" data-nb-ref-number="292" data-nb-words="38" data-nb-chars="220"><span class="idea" data-nb-ref-number="292" id="idea292" data-nb-words="38" data-nb-chars="220">I&nbsp;z&nbsp;její prostoduché tváře zmizel poslední mráček, a&nbsp;tak jsme se&nbsp;šli oba vyhladovělí rychle navečeřet. U&nbsp;téhož stolu, u&nbsp;něhož jsme se&nbsp;pár hodin předtím tak trápili, jsme teď seděli jako dva dobří kamarádi na&nbsp;prázdninách.</span></p>
          <p class="chunk" data-nb-ref-number="293" data-nb-words="129" data-nb-chars="717"><span class="idea" data-nb-ref-number="293" id="idea293" data-nb-words="129" data-nb-chars="717">Augusta mi&nbsp;připomněla, že&nbsp;jsem jí&nbsp;slíbil říci, proč mi&nbsp;bylo tak nevolno. Předstíral jsem nemoc, onu nemoc, která mi&nbsp;měla dát právo dělat bez viny všechno, co&nbsp;se&nbsp;mi&nbsp;zlíbí. Vyprávěl jsem jí, že&nbsp;už&nbsp;ráno se&nbsp;mne ve&nbsp;společnosti dvou starých pánů zmocnila hluboká skleslost. Potom jsem si&nbsp;šel pro brýle, které mi&nbsp;předepsal oční lékař. Tenhle příznak stáří mě&nbsp;možná sklíčil nejvíc. A&nbsp;tak jsem chodil dlouhé hodiny ulicemi města. Vylíčil jsem jí&nbsp;taky některé z&nbsp;představ, které mě&nbsp;tak soužily, a&nbsp;vzpomínám si, že&nbsp;v&nbsp;tom dokonce byl náznak zpovědi. Už&nbsp;nevím, v&nbsp;jaké spojitosti s&nbsp;tou pomyslnou nemocí jsem mluvil i&nbsp;o&nbsp;naší krvi, která koluje, koluje, drží nás na&nbsp;nohou a&nbsp;umožňuje nám myslet a&nbsp;konat, a&nbsp;tudíž i&nbsp;hřešit a&nbsp;mít výčitky.</span></p>
          <p class="chunk" data-nb-ref-number="294" data-nb-words="15" data-nb-chars="74"><span class="idea" data-nb-ref-number="294" id="idea294" data-nb-words="15" data-nb-chars="74">Augusta nepochopila, že&nbsp;jde o&nbsp;Carlu, ale já&nbsp;měl pocit, že&nbsp;jsem jí&nbsp;to&nbsp;řekl.</span></p>
          <p class="chunk" data-nb-ref-number="295" data-nb-words="47" data-nb-chars="249"><span class="idea" data-nb-ref-number="295" id="idea295" data-nb-words="47" data-nb-chars="249">Po&nbsp;večeři jsem si&nbsp;nasadil brýle a&nbsp;dlouho jsem předstíral, že&nbsp;čtu noviny, ale od&nbsp;těch skel se&nbsp;mi&nbsp;dělala před očima mlha. To&nbsp;můj radostný zmatek ještě zvýšilo, jako bych se&nbsp;byl napil. Řekl jsem, že&nbsp;nejsem s&nbsp;to chápat, co&nbsp;čtu. Dělal jsem dál nemocného.</span></p>
          <p class="chunk" data-nb-ref-number="296" data-nb-words="124" data-nb-chars="698"><span class="idea" data-nb-ref-number="296" id="idea296" data-nb-words="124" data-nb-chars="698">Celou noc jsem skoro nezamhouřil oči. Čekal jsem s&nbsp;velikou, opravdovou touhou na&nbsp;Carlino objetí. Toužil jsem právě po&nbsp;ní, po&nbsp;té&nbsp;dívce s&nbsp;bohatými, zpřeházenými pletenci a&nbsp;nesmírně hudebním hlasem, pokud mu&nbsp;někdo nevnucoval zpěv. Vzbuzovala mou touhu také tím vším, co&nbsp;jsem už&nbsp;pro ni&nbsp;vytrpěl. Celou noc mě&nbsp;provázelo železné předsevzetí. Než Carlu učiním svou, budu k&nbsp;ní upřímný a&nbsp;řeknu jí&nbsp;plnou pravdu o&nbsp;svých citech k&nbsp;Augustě. Ve&nbsp;své samotě jsem se&nbsp;dal do&nbsp;smíchu: bylo to&nbsp;náramně originální, dobývat ženu a&nbsp;přitom vyznávat lásku jiné. Možná že&nbsp;se&nbsp;pak Carla vrátí ke&nbsp;své pasivitě. Ale co&nbsp;na&nbsp;tom? Pro tu&nbsp;chvíli nemohla udělat nic, co&nbsp;by&nbsp;ubralo na&nbsp;ceně její pokoře, kterou jsem si&nbsp;mohl být myslím jist.</span></p>
          <p class="chunk" data-nb-ref-number="297" data-nb-words="54" data-nb-chars="306"><span class="idea" data-nb-ref-number="297" id="idea297" data-nb-words="54" data-nb-chars="306">Ráno jsem si&nbsp;při oblékání mumlal slova, která jí&nbsp;řeknu. Než se&nbsp;stane mou, musel jsem Carle říct, že&nbsp;Augusta si&nbsp;svou povahou a&nbsp;také svým zdravím (nebudu šetřit slovy, abych Carle vysvětlil, co&nbsp;tím zdravím myslím, protože to&nbsp;bude užitečné i&nbsp;pro její výchovu) dokázala získat nejen mou úctu, ale i&nbsp;moji lásku.</span></p>
          <p class="chunk" data-nb-ref-number="298" data-nb-words="43" data-nb-chars="240"><span class="idea" data-nb-ref-number="298" id="idea298" data-nb-words="43" data-nb-chars="240">U&nbsp;kávy jsem se&nbsp;tak zabral do&nbsp;přípravy toho svého tak propracovaného proslovu, že&nbsp;jsem dal Augustě najevo svou lásku pouze lehkým polibkem na&nbsp;odchodu. Ale byl jsem jen její! Šel jsem ke&nbsp;Carle, jen abych znovu zažehl svou vášeň k&nbsp;ní, Augustě!</span></p>
          <p class="chunk" data-nb-ref-number="299" data-nb-words="60" data-nb-chars="361"><span class="idea" data-nb-ref-number="299" id="idea299" data-nb-words="60" data-nb-chars="361">Sotva jsem vešel do&nbsp;Carliny pracovny, pocítil jsem takovou úlevu, že&nbsp;je&nbsp;sama a&nbsp;připravená, že&nbsp;jsem ji&nbsp;okamžitě přitáhl k&nbsp;sobě a&nbsp;vášnivě objal. Byl jsem poděšen, s&nbsp;jakou rázností mě&nbsp;odstrčila. Div mě&nbsp;neporazila! Nechtěla o&nbsp;něčem takovém ani slyšet a&nbsp;já zůstal stát s&nbsp;ústy dokořán uprostřed pokoje bolestně zklamán. Ale Carla se&nbsp;okamžitě vzpamatovala a&nbsp;zašeptala:</span></p>
          <p class="chunk" data-nb-ref-number="300" data-nb-words="13" data-nb-chars="77"><span class="idea" data-nb-ref-number="300" id="idea300" data-nb-words="13" data-nb-chars="77">„Copak nevidíte, že&nbsp;jsou otevřené dveře a&nbsp;někdo zrovna jde po&nbsp;schodech dolů?“</span></p>
          <p class="chunk" data-nb-ref-number="301" data-nb-words="29" data-nb-chars="194"><span class="idea" data-nb-ref-number="301" id="idea301" data-nb-words="29" data-nb-chars="194">Tvářil jsem se&nbsp;jako zdvořilý návštěvník, dokud ten rušitel nepřešel. Potom jsme zavřeli. Když viděla, že&nbsp;dokonce otáčím klíčem, Carla zbledla. Brzy nato zašeptala v&nbsp;mém náručí přidušeným hlasem:</span></p>
          <p class="chunk" data-nb-ref-number="302" data-nb-words="3" data-nb-chars="23"><span class="idea" data-nb-ref-number="302" id="idea302" data-nb-words="3" data-nb-chars="23">„Chceš? Opravdu chceš?“</span></p>
          <p class="chunk" data-nb-ref-number="303" data-nb-words="8" data-nb-chars="49"><span class="idea" data-nb-ref-number="303" id="idea303" data-nb-words="8" data-nb-chars="49">Tykala mi&nbsp;a&nbsp;to rozhodlo. Okamžitě jsem odpověděl:</span></p>
          <p class="chunk" data-nb-ref-number="304" data-nb-words="4" data-nb-chars="20"><span class="idea" data-nb-ref-number="304" id="idea304" data-nb-words="4" data-nb-chars="20">„Toužím jen po&nbsp;tom!“</span></p>
          <p class="chunk" data-nb-ref-number="305" data-nb-words="146" data-nb-chars="807"><span class="idea" data-nb-ref-number="305" id="idea305" data-nb-words="146" data-nb-chars="807">Že&nbsp;jsem jí&nbsp;nejdřív chtěl něco vysvětlit, na&nbsp;to&nbsp;jsem zapomněl. Chtěl jsem začít mluvit o&nbsp;svém vztahu k&nbsp;Augustě hned po&nbsp;tom, když už&nbsp;jsem to&nbsp;neudělal před tím. Ale v&nbsp;té chvíli to&nbsp;bylo těžké. Kdybych v&nbsp;té chvíli s&nbsp;Carlou mluvil o&nbsp;něčem jiném, znamenalo by&nbsp;to&nbsp;ubírat na&nbsp;váze tomu, že&nbsp;se&nbsp;mi&nbsp;dala. I&nbsp;největší tupec ví, že&nbsp;něco podobného není možné, neboť všichni víme, že&nbsp;nelze ani srovnávat závažnost takového kroku, než k&nbsp;němu dojde, a&nbsp;bezprostředně po&nbsp;něm. Bylo by&nbsp;velikou urážkou říct ženě, která otevře poprvé svou náruč: „Nejdřív ti&nbsp;musím vysvětlit, co&nbsp;jsem ti&nbsp;řekl včera…“ Ale jaképak včera? Všechno, co&nbsp;se&nbsp;stalo den předtím, musí člověku připadat jako malichernost, která nestojí za&nbsp;řeč, a&nbsp;pokud se&nbsp;slušnému člověku stane, že&nbsp;to&nbsp;tak necítí, tím hůř pro něho, pak se&nbsp;musí snažit, aby si&nbsp;toho nikdo nevšiml.</span></p>
          <p class="chunk" data-nb-ref-number="306" data-nb-words="31" data-nb-chars="167"><span class="idea" data-nb-ref-number="306" id="idea306" data-nb-words="31" data-nb-chars="167">Jisté je, že&nbsp;já&nbsp;jsem byl taky takový slušný člověk, který to&nbsp;tak necítí, protože jsem se&nbsp;ve&nbsp;svém předstírání spletl, což by&nbsp;se&nbsp;v&nbsp;upřímnosti nestalo. Zeptal jsem se&nbsp;jí:</span></p>
          <p class="chunk" data-nb-ref-number="307" data-nb-words="11" data-nb-chars="51"><span class="idea" data-nb-ref-number="307" id="idea307" data-nb-words="11" data-nb-chars="51">„Jak to, že&nbsp;ses mi&nbsp;dala? Čím jsem si&nbsp;to&nbsp;zasloužil?“</span></p>
          <p class="chunk" data-nb-ref-number="308" data-nb-words="17" data-nb-chars="103"><span class="idea" data-nb-ref-number="308" id="idea308" data-nb-words="17" data-nb-chars="103">Chtěl jsem dát najevo svou vděčnost, nebo jí&nbsp;vyčítat? Nejspíš to&nbsp;byl pouze pokus začít s&nbsp;vysvětlováním.</span></p>
          <p class="chunk" data-nb-ref-number="309" data-nb-words="9" data-nb-chars="58"><span class="idea" data-nb-ref-number="309" id="idea309" data-nb-words="9" data-nb-chars="58">Carla poněkud udiveně vzhlédla, aby viděla, jak se&nbsp;tvářím.</span></p>
          <p class="chunk" data-nb-ref-number="310" data-nb-words="20" data-nb-chars="100"><span class="idea" data-nb-ref-number="310" id="idea310" data-nb-words="20" data-nb-chars="100">„Já bych řekla, že&nbsp;sis mě&nbsp;vzal ty&nbsp;sám,“ a&nbsp;láskyplně se&nbsp;usmála, aby mi&nbsp;ukázala, že&nbsp;mi&nbsp;nemíní vyčítat.</span></p>
          <p class="chunk" data-nb-ref-number="311" data-nb-words="31" data-nb-chars="168"><span class="idea" data-nb-ref-number="311" id="idea311" data-nb-words="31" data-nb-chars="168">Vzpomněl jsem si, že&nbsp;ženy chtějí, aby se&nbsp;říkalo, že&nbsp;si&nbsp;je&nbsp;muž vzal. Potom si&nbsp;uvědomila, že&nbsp;udělala chybu, protože se&nbsp;berou jen věci, kdežto lidé se&nbsp;dávají, a&nbsp;zašeptala:</span></p>
          <p class="chunk" data-nb-ref-number="312" data-nb-words="31" data-nb-chars="183"><span class="idea" data-nb-ref-number="312" id="idea312" data-nb-words="31" data-nb-chars="183">„Čekala jsem tě! Byl jsi rytíř, který mě&nbsp;musel přijít vysvobodit. Jistě, je&nbsp;zlé, že&nbsp;jsi ženat, ale jelikož svou ženu nemiluješ, aspoň vím, že&nbsp;moje štěstí neničí štěstí nikoho jiného.“</span></p>
          <p class="chunk" data-nb-ref-number="313" data-nb-words="94" data-nb-chars="533"><span class="idea" data-nb-ref-number="313" id="idea313" data-nb-words="94" data-nb-chars="533">Moje bolesti v&nbsp;boku se&nbsp;ozvaly s&nbsp;takovou silou, že&nbsp;jsem ji&nbsp;musel přestat objímat. Tak jsem přece jen nepřeháněl závažnost svých neuvážených slov? Nepřiměla Carlu právě moje lež, aby se&nbsp;mi&nbsp;dala? Takže kdybych si&nbsp;teď usmyslel mluvit o&nbsp;své lásce k&nbsp;Augustě, měla by&nbsp;mi&nbsp;Carla právo vyčítat, že&nbsp;to&nbsp;všechno nebylo nic než léčka! V&nbsp;tu chvíli nebylo už&nbsp;možné uvádět něco na&nbsp;pravou míru a&nbsp;vysvětlovat. Později se&nbsp;však najde vhodná příležitost to&nbsp;vysvětlit a&nbsp;zjednat jasno. Jenže čekáním, než k&nbsp;tomu dojde, vzniklo mezi mnou a&nbsp;Carlou nové pouto.</span></p>
          <p class="chunk" data-nb-ref-number="314" data-nb-words="105" data-nb-chars="577"><span class="idea" data-nb-ref-number="314" id="idea314" data-nb-words="105" data-nb-chars="577">Po&nbsp;boku Carly se&nbsp;ve&nbsp;mně znovu zrodila veškerá moje vášnivá láska k&nbsp;Augustě. V&nbsp;té chvíli bych si&nbsp;byl přál jen jedno&nbsp;– běžet ke&nbsp;své pravé ženě, jen abych ji&nbsp;viděl, jak se&nbsp;činí jako pilný mraveneček a&nbsp;ukládá v&nbsp;pachu kafru a&nbsp;naftalínu do&nbsp;bezpečí naše věci. Ale vytrval jsem u&nbsp;své povinnosti, jež byla nesmírně těžká vzhledem k&nbsp;epizodě, která mě&nbsp;nejdřív velice zneklidnila, protože mi&nbsp;připadala jako další hrozba té&nbsp;sfingy, s&nbsp;níž jsem měl co&nbsp;dělat. Carla mi&nbsp;vyprávěla, že&nbsp;hned potom, co&nbsp;jsem předchozího dne odešel, přišel učitel zpěvu a&nbsp;ona ho&nbsp;jednoduše a&nbsp;prostě vyhodila ze&nbsp;dveří.</span></p>
          <p class="chunk" data-nb-ref-number="315" data-nb-words="17" data-nb-chars="114"><span class="idea" data-nb-ref-number="315" id="idea315" data-nb-words="17" data-nb-chars="114">Nedokázal jsem potlačit gesto nelibosti. Bylo to&nbsp;totéž, jako kdyby Coplerovi řekla o&nbsp;našich pletkách. Zvolal jsem:</span></p>
          <p class="chunk" data-nb-ref-number="316" data-nb-words="4" data-nb-chars="23"><span class="idea" data-nb-ref-number="316" id="idea316" data-nb-words="4" data-nb-chars="23">„Co tomu řekne Copler?“</span></p>
          <p class="chunk" data-nb-ref-number="317" data-nb-words="14" data-nb-chars="75"><span class="idea" data-nb-ref-number="317" id="idea317" data-nb-words="14" data-nb-chars="75">Dala se&nbsp;do&nbsp;smíchu a&nbsp;uchýlila se, tentokrát ze&nbsp;své iniciativy, do&nbsp;mé&nbsp;náruče:</span></p>
          <p class="chunk" data-nb-ref-number="318" data-nb-words="8" data-nb-chars="44"><span class="idea" data-nb-ref-number="318" id="idea318" data-nb-words="8" data-nb-chars="44">„Neřekli jsme, že&nbsp;vyhodíme ze&nbsp;dveří i&nbsp;jeho?“</span></p>
          <p class="chunk" data-nb-ref-number="319" data-nb-words="123" data-nb-chars="664"><span class="idea" data-nb-ref-number="319" id="idea319" data-nb-words="123" data-nb-chars="664">Byla roztomilá, ale už&nbsp;se&nbsp;jí&nbsp;nepodařilo získat si&nbsp;mě. I&nbsp;já jsem okamžitě zaujal postoj, který mi&nbsp;seděl, postoj pedagoga, poněvadž mi&nbsp;mimo jiné poskytoval možnost dát volný průchod hněvu, který jsem cítil v&nbsp;hloubi duše vůči ženě, jež mi&nbsp;nedovoluje mluvit tak, jak bych chtěl, o&nbsp;své ženě.&nbsp;– Člověk musí pracovat, řekl jsem jí, protože svět je&nbsp;špatný, jak už&nbsp;jistě ví, a&nbsp;obstojí v&nbsp;něm jen ti, kteří něco dokážou. Co&nbsp;kdybych umřel? Co&nbsp;by&nbsp;pak bylo s&nbsp;ní?&nbsp;– Nadhodil jsem možnost svého odchodu tak, aby se&nbsp;vůbec nemohla urazit, a&nbsp;ji to&nbsp;skutečně dojalo. Potom jsem jí&nbsp;se&nbsp;zřejmým úmyslem ponížit ji&nbsp;řekl, že&nbsp;co&nbsp;se&nbsp;týče mé&nbsp;ženy, stačí, abych vyslovil přání, a&nbsp;už je&nbsp;splněno.</span></p>
          <p class="chunk" data-nb-ref-number="320" data-nb-words="63" data-nb-chars="416"><span class="idea" data-nb-ref-number="320" id="idea320" data-nb-words="63" data-nb-chars="416">„Tak dobře,“ řekla odevzdaně, „vzkážeme učiteli, aby zase chodil.“ Potom se&nbsp;mi&nbsp;pokusila naočkovat antipatie, které k&nbsp;tomu učiteli cítila. Musela snášet den co&nbsp;den společnost toho nesympatického staříka, který ji&nbsp;nutil opakovat donekonečna táž cvičení, jež nevedla k&nbsp;ničemu, naprosto k&nbsp;ničemu. Vzpomínala, že&nbsp;jediné pěkné dny, které měla, byly dny, kdy byl učitel nemocný. Doufala dokonce, že&nbsp;umře, ale neměla štěstí.</span></p>
          <p class="chunk" data-nb-ref-number="321" data-nb-words="54" data-nb-chars="326"><span class="idea" data-nb-ref-number="321" id="idea321" data-nb-words="54" data-nb-chars="326">Nakonec začala ve&nbsp;svém zoufalství přímo zuřit. Opakovala znovu a&nbsp;ještě s&nbsp;větším nářkem, že&nbsp;nemá štěstí, protože je&nbsp;smolařka, jednou provždy smolařka! Když si&nbsp;vzpomene, že&nbsp;si&nbsp;mě&nbsp;okamžitě zamilovala, protože se&nbsp;jí&nbsp;zdálo, že&nbsp;jí&nbsp;mé&nbsp;jednání, má&nbsp;slova, mé&nbsp;oči slibují život, který by&nbsp;nebyl tak strnulý, spoutaný, nudný, musí plakat.</span></p>
          <p class="chunk" data-nb-ref-number="322" data-nb-words="40" data-nb-chars="219"><span class="idea" data-nb-ref-number="322" id="idea322" data-nb-words="40" data-nb-chars="219">Tak jsem se&nbsp;okamžitě seznámil i&nbsp;s&nbsp;jejími vzlyky a&nbsp;otravovaly mě; byly tak prudké, že&nbsp;otřásaly celým jejím křehkým organismem. Zdálo se&nbsp;mi, že&nbsp;dojde okamžitě k&nbsp;prudkému útoku na&nbsp;moji kapsu a&nbsp;na můj život. Zeptal jsem se:</span></p>
          <p class="chunk" data-nb-ref-number="323" data-nb-words="20" data-nb-chars="110"><span class="idea" data-nb-ref-number="323" id="idea323" data-nb-words="20" data-nb-chars="110">„Ty si&nbsp;myslíš, že&nbsp;moje žena nedělá zhola nic? Zatímco my&nbsp;dva tady mluvíme, moří si&nbsp;plíce kafrem a&nbsp;naftalínem.“</span></p>
          <p class="chunk" data-nb-ref-number="324" data-nb-words="2" data-nb-chars="14"><span class="idea" data-nb-ref-number="324" id="idea324" data-nb-words="2" data-nb-chars="14">Carla vzlykla:</span></p>
          <p class="chunk" data-nb-ref-number="325" data-nb-words="9" data-nb-chars="49"><span class="idea" data-nb-ref-number="325" id="idea325" data-nb-words="9" data-nb-chars="49">„Starat se&nbsp;o&nbsp;věci, nádobí, šatstvo… Co&nbsp;jí&nbsp;chybí!“</span></p>
          <p class="chunk" data-nb-ref-number="326" data-nb-words="74" data-nb-chars="434"><span class="idea" data-nb-ref-number="326" id="idea326" data-nb-words="74" data-nb-chars="434">Podrážděně jsem si&nbsp;pomyslel, že&nbsp;snad chce, abych jí&nbsp;to&nbsp;všechno běžel koupit, jenom aby se&nbsp;mohla věnovat práci, kterou měla ráda. Nedal jsem však najevo zlost, díky bohu, a&nbsp;poslechl jsem hlas povinnosti, který křičel: „Pohlaď to&nbsp;děvče, které se&nbsp;ti&nbsp;dalo!“ Pohladil jsem ji. Přejel jsem jí&nbsp;rukou lehce po&nbsp;vlasech. Výsledkem bylo, že&nbsp;se&nbsp;její vzlyky ztišily a&nbsp;její slzy se&nbsp;spustily hojné a&nbsp;nezadržované jako déšť, který následuje po&nbsp;bouři.</span></p>
          <p class="chunk" data-nb-ref-number="327" data-nb-words="14" data-nb-chars="76"><span class="idea" data-nb-ref-number="327" id="idea327" data-nb-words="14" data-nb-chars="76">„Jsi můj první milenec,“ řekla ještě, „a doufám, že&nbsp;mě&nbsp;budeš milovat i&nbsp;dál.“</span></p>
          <p class="chunk" data-nb-ref-number="328" data-nb-words="55" data-nb-chars="336"><span class="idea" data-nb-ref-number="328" id="idea328" data-nb-words="55" data-nb-chars="336">Sdělení, že&nbsp;jsem její první milenec, což bylo označení, které připravovalo místo pro druhého, mě&nbsp;příliš nedojalo. Její prohlášení přišlo pozdě, protože jsme o&nbsp;věci přestali hovořit už&nbsp;před dobrou půlhodinou. A&nbsp;kromě toho to&nbsp;byla nová hrozba. Žena si&nbsp;myslí, že&nbsp;má&nbsp;vůči svému prvnímu milenci všechna práva. Něžně jsem jí&nbsp;do&nbsp;ucha zašeptal:</span></p>
          <p class="chunk" data-nb-ref-number="329" data-nb-words="10" data-nb-chars="52"><span class="idea" data-nb-ref-number="329" id="idea329" data-nb-words="10" data-nb-chars="52">„Ty jsi taky moje první milenka… co&nbsp;jsem se&nbsp;oženil.“</span></p>
          <p class="chunk" data-nb-ref-number="330" data-nb-words="6" data-nb-chars="40"><span class="idea" data-nb-ref-number="330" id="idea330" data-nb-words="6" data-nb-chars="40">Něha hlasu maskovala pokus vyrovnat hru.</span></p>
          <p class="chunk" data-nb-ref-number="331" data-nb-words="159" data-nb-chars="895"><span class="idea" data-nb-ref-number="331" id="idea331" data-nb-words="159" data-nb-chars="895">Brzy nato jsem se&nbsp;s&nbsp;Carlou rozloučil, protože jsem za&nbsp;žádnou cenu nechtěl přijít pozdě na&nbsp;oběd. Před odchodem jsem z&nbsp;kapsy znovu vytáhl obálku, které jsem říkal obálka dobrých předsevzetí, poněvadž vznikla z&nbsp;nejlepšího předsevzetí. Cítil jsem potřebu zaplatit, abych se&nbsp;cítil volnější. Carla ty&nbsp;peníze znovu něžně odmítla, a&nbsp;tu jsem se&nbsp;velice rozzlobil, ale dokázal jsem se&nbsp;ovládnout a&nbsp;nedal jsem zlost najevo až&nbsp;na&nbsp;to, že&nbsp;jsem na&nbsp;ni&nbsp;řval ty&nbsp;největší něžnosti. Křičel jsem, protože jinak bych ji&nbsp;musel zbít, ale nedal jsem to&nbsp;na&nbsp;sobě znát. Řekl jsem jí, že&nbsp;jsem dosáhl vrcholu svých tužeb tím, že&nbsp;jsem ji&nbsp;měl, a&nbsp;teď chci mít pocit, že&nbsp;ji&nbsp;mám ještě víc, tím, že&nbsp;ji&nbsp;budu vydržovat se&nbsp;vším všudy. Proto ať&nbsp;se&nbsp;má&nbsp;na&nbsp;pozoru, aby mě&nbsp;nerozzlobila, protože tím velice trpím. Poněvadž jsem už&nbsp;chtěl běžet, shrnul jsem svou představu několika slovy, takže to&nbsp;vyznělo&nbsp;– zvlášť při tom křiku&nbsp;– velice drsně.</span></p>
          <p class="chunk" data-nb-ref-number="332" data-nb-words="9" data-nb-chars="55"><span class="idea" data-nb-ref-number="332" id="idea332" data-nb-words="9" data-nb-chars="55">„Jsi moje milenka? Pak je&nbsp;mou povinností tě&nbsp;vydržovat!“</span></p>
          <p class="chunk" data-nb-ref-number="333" data-nb-words="113" data-nb-chars="642"><span class="idea" data-nb-ref-number="333" id="idea333" data-nb-words="113" data-nb-chars="642">Carla, celá zděšená, přestala odporovat a&nbsp;vzala obálku, zatímco se&nbsp;na&nbsp;mne úzkostně dívala a&nbsp;uvažovala, co&nbsp;je&nbsp;pravda, můj nenávistný řev nebo má&nbsp;láskyplná slova, která jí&nbsp;právě přiznala všechno, po&nbsp;čem toužila. Trochu se&nbsp;upokojila, až&nbsp;když jsem se&nbsp;jí&nbsp;před odchodem lehce dotkl rty čela. Na&nbsp;schodech se&nbsp;mě&nbsp;zmocnily pochybnosti, jestli teď, když má&nbsp;v&nbsp;ruce ty&nbsp;peníze a&nbsp;když slyšela, že&nbsp;si&nbsp;beru na&nbsp;starost její budoucnost, nevyhodí ze&nbsp;dveří i&nbsp;Coplera v&nbsp;případě, že&nbsp;by&nbsp;za&nbsp;ní&nbsp;odpoledne zašel. Nejraději bych se&nbsp;byl rozběhl po&nbsp;těch schodech zpátky a&nbsp;promluvil jí&nbsp;do&nbsp;duše, aby mě&nbsp;něčím podobným nekompromitovala. Ale nebyl na&nbsp;to&nbsp;čas a&nbsp;musel jsem pryč.</span></p>
          <p class="chunk" data-nb-ref-number="334" data-nb-words="156" data-nb-chars="915"><span class="idea" data-nb-ref-number="334" id="idea334" data-nb-words="156" data-nb-chars="915">Bojím se, že&nbsp;si&nbsp;doktor, až&nbsp;bude číst tenhle rukopis, určitě pomyslí, že&nbsp;by&nbsp;i&nbsp;Carla byla zajímavým objektem psychoanalýzy. Bude se&nbsp;mu&nbsp;zdát, že&nbsp;se&nbsp;mi&nbsp;dala&nbsp;– a&nbsp;předtím propustila toho učitele zpěvu&nbsp;– až&nbsp;příliš rychle. Mně se&nbsp;taky zdálo, že&nbsp;odměnou za&nbsp;svou lásku ode mne očekávala příliš mnoho ústupků. Bylo třeba mnoha, mnoha měsíců, abych to&nbsp;ubohé děvče lépe pochopil. Pravděpodobně se&nbsp;dala svést, aby se&nbsp;zbavila Coplerova znepokojivého poručnictví, a&nbsp;muselo pro ni&nbsp;být velice bolestným překvapením, když zjistila, že&nbsp;se&nbsp;dala nadarmo, protože se&nbsp;od&nbsp;ní&nbsp;nadále požaduje právě to, co&nbsp;ji&nbsp;tak tížilo, totiž zpěv. Ležela ještě v&nbsp;mém náručí, když se&nbsp;dozvěděla, že&nbsp;musí dál zpívat. Proto ten hněv a&nbsp;žal, který nenacházel správná slova. Říkali jsme tak oba z&nbsp;různých důvodů ty&nbsp;nejpodivnější věci. Když už&nbsp;mě&nbsp;pak měla ráda, vrátila se&nbsp;jí&nbsp;přirozenost, o&nbsp;kterou ji&nbsp;připravila vypočítavost. Já&nbsp;jsem vedle ní&nbsp;nebyl nikdy přirozený.</span></p>
          <p class="chunk" data-nb-ref-number="335" data-nb-words="7" data-nb-chars="39"><span class="idea" data-nb-ref-number="335" id="idea335" data-nb-words="7" data-nb-chars="39">Když jsem běžel pryč, napadlo mi&nbsp;ještě:</span></p>
          <p class="chunk" data-nb-ref-number="336" data-nb-words="10" data-nb-chars="58"><span class="idea" data-nb-ref-number="336" id="idea336" data-nb-words="10" data-nb-chars="58">„Kdyby věděla, jak svou ženu miluju, chovala by&nbsp;se&nbsp;jinak.“</span></p>
          <p class="chunk" data-nb-ref-number="337" data-nb-words="9" data-nb-chars="54"><span class="idea" data-nb-ref-number="337" id="idea337" data-nb-words="9" data-nb-chars="54">Když se&nbsp;to&nbsp;dozvěděla, začala se&nbsp;skutečně chovat jinak.</span></p>
          <p class="chunk" data-nb-ref-number="338" data-nb-words="175" data-nb-chars="1015"><span class="idea" data-nb-ref-number="338" id="idea338" data-nb-words="175" data-nb-chars="1015">Jakmile jsem se&nbsp;ocitl venku, svobodně jsem vydechl a&nbsp;nepocítil jsem bolest, že&nbsp;jsem svoji svobodu ohrozil. Cestou k&nbsp;domovu jsem měl dokonce odvahu se&nbsp;horšit na&nbsp;společenský systém, jako by&nbsp;měl on&nbsp;vinu na&nbsp;mých poklescích. Zdálo se&nbsp;mi, že&nbsp;by&nbsp;měl být zařízen tak, aby se&nbsp;člověk směl občas (ne vždycky) pomilovat i&nbsp;s&nbsp;ženami, které vůbec nemiluje, aniž se&nbsp;musel bát důsledků. Po&nbsp;výčitkách svědomí nebyla ve&nbsp;mně ani stopa. Z&nbsp;toho důvodu se&nbsp;domnívám, že&nbsp;výčitky svědomí nevznikají z&nbsp;lítosti nad spáchanou špatností, nýbrž z&nbsp;poznání vlastní provinilosti. Horní část těla se&nbsp;sklání, aby si&nbsp;prohlédla a&nbsp;posoudila spodní, a&nbsp;shledá ji&nbsp;znetvořenou. Pocítí nad tím hnus a&nbsp;tomu se&nbsp;říká výčitky svědomí. Ani v&nbsp;antické tragédii se&nbsp;oběť nevracela k&nbsp;životu, a&nbsp;přesto výčitky svědomí přestávaly. To&nbsp;znamenalo, že&nbsp;se&nbsp;znetvoření vyléčilo a&nbsp;že už&nbsp;další nářek neměl význam. Kdepak by&nbsp;se&nbsp;mohlo najít místo pro výčitky ve&nbsp;mně, který jsem s&nbsp;takovou radostí a&nbsp;s&nbsp;takovou láskou běžel ke&nbsp;své zákonné manželce? Už&nbsp;dlouho jsem se&nbsp;necítil tak čistý.</span></p>
          <p class="chunk" data-nb-ref-number="339" data-nb-words="112" data-nb-chars="610"><span class="idea" data-nb-ref-number="339" id="idea339" data-nb-words="112" data-nb-chars="610">U&nbsp;oběda jsem se&nbsp;choval k&nbsp;Augustě bez jakéhokoli úsilí vesele a&nbsp;láskyplně. Toho dne se&nbsp;mezi námi neozvala jediná falešná nota. Ale nebylo v&nbsp;tom nic přemrštěného&nbsp;– choval jsem se, jak se&nbsp;sluší a&nbsp;patří k&nbsp;ženě, která je&nbsp;počestně a&nbsp;bezpečně moje. Jindy docházelo z&nbsp;mé strany k&nbsp;přemrštěným projevům citu, ale to&nbsp;jedině tehdy, když se&nbsp;v&nbsp;mém duchu odehrával boj mezi oběma ženami, a&nbsp;tím že&nbsp;jsem přeháněl v&nbsp;projevech svého citu, mohl jsem Augustě snáz zatajit, že&nbsp;mezi námi leží v&nbsp;tu chvíli dosti mocný stín jiné ženy. Můžu taky říct, že&nbsp;z&nbsp;toho důvodu byla Augusta raději, když jsem nebyl zcela a&nbsp;naprosto upřímně její.</span></p>
          <p class="chunk" data-nb-ref-number="340" data-nb-words="102" data-nb-chars="580"><span class="idea" data-nb-ref-number="340" id="idea340" data-nb-words="102" data-nb-chars="580">Já&nbsp;sám jsem byl poněkud udiven svým klidem a&nbsp;přičítal jsem ho&nbsp;tomu, že&nbsp;se&nbsp;mi&nbsp;podařilo přimět Carlu, aby přijala tu&nbsp;obálku dobrých předsevzetí. Ne&nbsp;snad že&nbsp;bych si&nbsp;myslel, že&nbsp;jsem se&nbsp;s&nbsp;ní vyrovnal. Ale zdálo se&nbsp;mi, že&nbsp;jsem si&nbsp;začal platit odpustky. Peníze zůstaly bohužel mou hlavní starostí po&nbsp;celou dobu mého poměru s&nbsp;Carlou. Při každé příležitosti jsem si&nbsp;dával něco stranou do&nbsp;dobrého úkrytu v&nbsp;knihovně, abych byl připraven čelit požadavkům své milenky, kterých jsem se&nbsp;tak bál. Když se&nbsp;pak Carla se&nbsp;mnou rozešla a&nbsp;peníze mi&nbsp;nechala, posloužily k&nbsp;zaplacení něčeho docela jiného.</span></p>
          <p class="chunk" data-nb-ref-number="341" data-nb-words="42" data-nb-chars="252"><span class="idea" data-nb-ref-number="341" id="idea341" data-nb-words="42" data-nb-chars="252">Večer jsme měli jít k&nbsp;tchánovi na&nbsp;večeři, na&nbsp;kterou byli pozváni jen členové rodiny a&nbsp;měla nahradit tradiční hostinu, předehru svatby, k&nbsp;níž mělo dojít dva dny nato. Guido chtěl využít zlepšení Giovanniho stavu, jež nepokládal za&nbsp;trvalé, aby se&nbsp;oženil.</span></p>
          <p class="chunk" data-nb-ref-number="342" data-nb-words="66" data-nb-chars="356"><span class="idea" data-nb-ref-number="342" id="idea342" data-nb-words="66" data-nb-chars="356">Šli jsme s&nbsp;Augustou k&nbsp;tchánovi už&nbsp;brzy odpoledne. Cestou jsem si&nbsp;vzpomněl, že&nbsp;mě&nbsp;den předtím podezírala, že&nbsp;mě&nbsp;ta&nbsp;svatba přece jen souží. Augusta se&nbsp;pak za&nbsp;své podezření styděla a&nbsp;já zeširoka mluvil o&nbsp;své nevině v&nbsp;téhle věci. Vždyť když jsem se&nbsp;vrátil domů, ani jsem si&nbsp;nevzpomněl, že&nbsp;se&nbsp;zrovna v&nbsp;ten večer koná slavnost, jež byla přípravou k&nbsp;Adině svatbě.</span></p>
          <p class="chunk" data-nb-ref-number="343" data-nb-words="81" data-nb-chars="507"><span class="idea" data-nb-ref-number="343" id="idea343" data-nb-words="81" data-nb-chars="507">Třebaže jsme byli pozváni z&nbsp;rodiny pouze my, staří Malfentiovi chtěli, aby byla hostina připravena se&nbsp;vší slávou. Požádali Augustu, aby pomohla připravit jídelnu a&nbsp;tabuli. Alberta o&nbsp;tom nechtěla ani slyšet. Krátce předtím dostala cenu v&nbsp;soutěži na&nbsp;jednoaktovou komedii a&nbsp;teď se&nbsp;horlivě věnovala reformě národního divadla. Tak jsme zbyli u&nbsp;té tabule jen já&nbsp;a&nbsp;Augusta s&nbsp;jednou pokojskou a&nbsp;Lucianem, chlapcem z&nbsp;Giovanniho kanceláře, který projevoval zrovna tak velký talent pro pořádek v&nbsp;domě jako v&nbsp;kanceláři.</span></p>
          <p class="chunk" data-nb-ref-number="344" data-nb-words="10" data-nb-chars="59"><span class="idea" data-nb-ref-number="344" id="idea344" data-nb-words="10" data-nb-chars="59">Pomáhal jsem nosit na&nbsp;tabuli květy a&nbsp;hezky je&nbsp;rozestavovat.</span></p>
          <p class="chunk" data-nb-ref-number="345" data-nb-words="27" data-nb-chars="169"><span class="idea" data-nb-ref-number="345" id="idea345" data-nb-words="27" data-nb-chars="169">„Tak vidíš,“ řekl jsem šeptem Augustě, „i já&nbsp;přispívám k&nbsp;jejich štěstí. Kdyby mě&nbsp;požádali, abych pro ně&nbsp;připravil svatební lože, udělal bych to&nbsp;se&nbsp;stejnou vyrovnaností.“</span></p>
          <p class="chunk" data-nb-ref-number="346" data-nb-words="42" data-nb-chars="272"><span class="idea" data-nb-ref-number="346" id="idea346" data-nb-words="42" data-nb-chars="272">Později jsme šli za&nbsp;snoubenci, kteří se&nbsp;vrátili z&nbsp;jakési oficiální návštěvy. Zalezli do&nbsp;nejvzdálenějšího koutu salonu a&nbsp;podle všeho se&nbsp;až&nbsp;do&nbsp;našeho příchodu hubičkovali. Nevěsta se&nbsp;ani nepřevlékla z&nbsp;vycházkových šatů a&nbsp;vypadala opravdu moc hezky, jak tak zrůžověla teplem.</span></p>
          <p class="chunk" data-nb-ref-number="347" data-nb-words="109" data-nb-chars="661"><span class="idea" data-nb-ref-number="347" id="idea347" data-nb-words="109" data-nb-chars="661">Aby zakryli jakoukoli stopu po&nbsp;polibcích, které si&nbsp;dávali, chtěli nám tuším snoubenci namluvit, že&nbsp;diskutovali o&nbsp;vědě. Byla to&nbsp;hloupost, dokonce možná nevhodná! Chtěli nás vyloučit ze&nbsp;své intimity, nebo si&nbsp;mysleli, že&nbsp;by&nbsp;jejich polibky mohly někoho bolet? Ale ani to&nbsp;nepokazilo moji dobrou náladu. Guido mi&nbsp;řekl, že&nbsp;mu&nbsp;Ada nechce věřit, že&nbsp;jisté vosy dovedou bodnutím ochromit jiné, často i&nbsp;větší druhy hmyzu, aby je&nbsp;tak ochromené, ale živé a&nbsp;čerstvé konzervovaly jako potravu pro své potomstvo. Myslím, že&nbsp;jsem si&nbsp;vzpomněl, že&nbsp;v&nbsp;přírodě skutečně existuje něco tak zrůdného, ale v&nbsp;té chvíli se&nbsp;mi&nbsp;nechtělo dopřát Guidovi zadostiučinění. Řekl jsem mu&nbsp;se&nbsp;smíchem:</span></p>
          <p class="chunk" data-nb-ref-number="348" data-nb-words="8" data-nb-chars="40"><span class="idea" data-nb-ref-number="348" id="idea348" data-nb-words="8" data-nb-chars="40">„Copak jsem vosa, že&nbsp;se&nbsp;na&nbsp;mne obracíš?“</span></p>
          <p class="chunk" data-nb-ref-number="349" data-nb-words="33" data-nb-chars="191"><span class="idea" data-nb-ref-number="349" id="idea349" data-nb-words="33" data-nb-chars="191">Opustili jsme snoubence, aby se&nbsp;mohli věnovat veselejším věcem. Mně se&nbsp;však už&nbsp;začínalo to&nbsp;odpoledne zdát trochu dlouhé a&nbsp;nejraději bych se&nbsp;byl vrátil domů a&nbsp;počkal na&nbsp;večeři ve&nbsp;své pracovně.</span></p>
          <p class="chunk" data-nb-ref-number="350" data-nb-words="156" data-nb-chars="901"><span class="idea" data-nb-ref-number="350" id="idea350" data-nb-words="156" data-nb-chars="901">V&nbsp;předsíni jsme potkali doktora Paoliho, který vycházel z&nbsp;tchánovy ložnice. Byl to&nbsp;mladý lékař, ale dovedl si&nbsp;už&nbsp;získat dobrou klientelu. Byl neobyčejně plavý a&nbsp;celý krev a&nbsp;mléko jako chlapec. Měl však statnou postavu a&nbsp;jeho oko bylo tak výrazné, že&nbsp;dodávalo celému jeho zjevu vážnost a&nbsp;impozantnost. Brýle je&nbsp;dělaly větším a&nbsp;jeho pohled se&nbsp;dotýkal věcí jako pohlazení. Dnes, kdy už&nbsp;dobře znám jak jeho, tak doktora S.&nbsp;– toho psychoanalytika&nbsp;– připadá mi, že&nbsp;oko doktora S. je&nbsp;zkoumavé úmyslně, kdežto oko doktora Paoliho z&nbsp;neúnavné zvědavosti. Paoli vidí naprosto přesně svého pacienta, ale i&nbsp;jeho ženu a&nbsp;židli, na&nbsp;které spočívá. Ví&nbsp;Bůh, kdo z&nbsp;těch dvou zřídí své pacienty líp. Během tchánovy nemoci jsem chodil často za&nbsp;Paolim, protože jsem chtěl, aby rodině neprozradil, jak je&nbsp;hrozící katastrofa blízká, a&nbsp;vzpomínám si, jak se&nbsp;jednou na&nbsp;mne zadíval déle, než mi&nbsp;bylo milé, a&nbsp;pak mi&nbsp;s&nbsp;úsměvem řekl:</span></p>
          <p class="chunk" data-nb-ref-number="351" data-nb-words="5" data-nb-chars="30"><span class="idea" data-nb-ref-number="351" id="idea351" data-nb-words="5" data-nb-chars="30">„Vy ale zbožňujete svou ženu!“</span></p>
          <p class="chunk" data-nb-ref-number="352" data-nb-words="22" data-nb-chars="138"><span class="idea" data-nb-ref-number="352" id="idea352" data-nb-words="22" data-nb-chars="138">Byl dobrý pozorovatel, protože v&nbsp;té chvíli jsem skutečně zbožňoval svou ženu, která tolik vytrpěla otcovou nemocí, a&nbsp;já ji&nbsp;denně podváděl.</span></p>
          <p class="chunk" data-nb-ref-number="353" data-nb-words="50" data-nb-chars="340"><span class="idea" data-nb-ref-number="353" id="idea353" data-nb-words="50" data-nb-chars="340">Paoli nám řekl, že&nbsp;Giovannimu je&nbsp;opět líp než den předtím. Teď už&nbsp;mu&nbsp;nedělá žádné starosti, protože je&nbsp;velmi příznivá roční doba, a&nbsp;myslí, že&nbsp;novomanželé mohou klidně odjet na&nbsp;svatební cestu. „Přirozeně,“ dodal opatrně, „pokud nenastanou nepředvídané okolnosti.“ Jeho prognóza se&nbsp;ukázala správnou, protože ty&nbsp;nepředvídané okolnosti nastaly.</span></p>
          <p class="chunk" data-nb-ref-number="354" data-nb-words="47" data-nb-chars="290"><span class="idea" data-nb-ref-number="354" id="idea354" data-nb-words="47" data-nb-chars="290">Když už&nbsp;se&nbsp;loučil, vzpomněl si, že&nbsp;známe jistého Coplera, k&nbsp;jehož lůžku byl právě ten den povolán ke&nbsp;konzultaci. Došlo u&nbsp;něho k&nbsp;selhání ledvin. Paoli vyprávěl, že&nbsp;tomu selhání předcházelo strašlivé bolení zubů. Tentokrát byla jeho prognóza vážná, i&nbsp;když ji&nbsp;jako obvykle zmírnil pochybností:</span></p>
          <p class="chunk" data-nb-ref-number="355" data-nb-words="12" data-nb-chars="65"><span class="idea" data-nb-ref-number="355" id="idea355" data-nb-words="12" data-nb-chars="65">„Mohl by&nbsp;tu&nbsp;ještě nějaký čas vydržet, pokud se&nbsp;ovšem dočká rána.“</span></p>
          <p class="chunk" data-nb-ref-number="356" data-nb-words="85" data-nb-chars="478"><span class="idea" data-nb-ref-number="356" id="idea356" data-nb-words="85" data-nb-chars="478">Augusta měla ze&nbsp;soucitu oči plné slz a&nbsp;prosila mě, abych okamžitě běžel k&nbsp;našemu ubohému příteli. Po&nbsp;chvilce váhání jsem jí&nbsp;vyhověl, a&nbsp;rád, protože moje duše byla znenadání plná Carly. Jak jsem byl k&nbsp;tomu ubohému děvčeti tvrdý! Teď, když odejde Copler, zůstává sama a&nbsp;opuštěná v&nbsp;tom svém prvním patře, a&nbsp;už mě&nbsp;vůbec nebude moct kompromitovat, protože ztratí jakýkoli kontakt s&nbsp;mým světem. Bylo třeba běžet k&nbsp;ní a&nbsp;smazat dojem, který v&nbsp;ní muselo zanechat mé&nbsp;tvrdé chování z&nbsp;rána.</span></p>
          <p class="chunk" data-nb-ref-number="357" data-nb-words="16" data-nb-chars="93"><span class="idea" data-nb-ref-number="357" id="idea357" data-nb-words="16" data-nb-chars="93">Z&nbsp;opatrnosti jsem však nejdřív zašel ke&nbsp;Coplerovi, abych mohl Augustě říci, že&nbsp;jsem ho&nbsp;viděl.</span></p>
          <p class="chunk" data-nb-ref-number="358" data-nb-words="112" data-nb-chars="670"><span class="idea" data-nb-ref-number="358" id="idea358" data-nb-words="112" data-nb-chars="670">Znal jsem už&nbsp;skromný, ale slušný a&nbsp;pohodlný byteček na&nbsp;Corsia Stadion, kde Copler bydlel. Jeden starý penzista mu&nbsp;postoupil tři místnosti ze&nbsp;svého pětipokojového bytu. Přivítal mě&nbsp;právě on, silný, supící chlapík s&nbsp;rudýma očima, nepokojně přecházející sem a&nbsp;tam po&nbsp;temné chodbě. Pověděl mi, že&nbsp;ošetřující lékař právě odešel poté, co&nbsp;konstatoval, že&nbsp;je&nbsp;Copler v&nbsp;agónii. Stařec mluvil tiše a&nbsp;neustále supěl, jako by&nbsp;se&nbsp;bál, že&nbsp;ruší klid umírajícího. Já&nbsp;rovněž ztlumil hlas. Je&nbsp;to&nbsp;forma úcty, jak ji&nbsp;chápeme my&nbsp;lidé, ale není docela jisté, zda by&nbsp;se&nbsp;umírajícímu nelíbilo víc, kdyby ho&nbsp;na&nbsp;posledním kousku cesty doprovázely jasné a&nbsp;silné hlasy, které by&nbsp;mu&nbsp;připomínaly život.</span></p>
          <p class="chunk" data-nb-ref-number="359" data-nb-words="74" data-nb-chars="478"><span class="idea" data-nb-ref-number="359" id="idea359" data-nb-words="74" data-nb-chars="478">Stařec mi&nbsp;řekl, že&nbsp;o&nbsp;umírajícího pečuje jeptiška. Pln úcty jsem chvíli postál přede dveřmi pokoje, v&nbsp;němž chudák Copler odměřoval svým chroptěním, jehož rytmus byl tak přesný, své poslední chvíle. Jeho hlučné oddechování se&nbsp;skládalo ze&nbsp;dvou zvuků&nbsp;– prvního váhavého, jejž vyluzoval vdechovaný vzduch, a&nbsp;druhého chvatného, jejž vydával vzduch, který vydechoval. Spěchal ke&nbsp;smrti? Po&nbsp;obou zvucích následovala pomlka a&nbsp;mně napadlo, že&nbsp;až&nbsp;se&nbsp;ta&nbsp;pomlka prodlouží, započne nový život.</span></p>
          <p class="chunk" data-nb-ref-number="360" data-nb-words="19" data-nb-chars="109"><span class="idea" data-nb-ref-number="360" id="idea360" data-nb-words="19" data-nb-chars="109">Stařec chtěl, abych šel dál, ale já&nbsp;nechtěl. Příliš mnoho umírajících se&nbsp;už&nbsp;na&nbsp;mě&nbsp;dívalo s&nbsp;vyčítavým výrazem.</span></p>
          <p class="chunk" data-nb-ref-number="361" data-nb-words="46" data-nb-chars="265"><span class="idea" data-nb-ref-number="361" id="idea361" data-nb-words="46" data-nb-chars="265">Nepočkal jsem, až&nbsp;se&nbsp;ta&nbsp;pomlka prodlouží, a&nbsp;běžel jsem ke&nbsp;Carle. Zabušil jsem na&nbsp;dveře její pracovny, které byly uzavřeny na&nbsp;klíč, ale nikdo neodpověděl. Netrpělivě jsem začal do&nbsp;dveří kopat a&nbsp;teprve pak se&nbsp;za&nbsp;mnou otevřely dveře bytu. Hlas Carliny matky se&nbsp;zeptal:</span></p>
          <p class="chunk" data-nb-ref-number="362" data-nb-words="3" data-nb-chars="12"><span class="idea" data-nb-ref-number="362" id="idea362" data-nb-words="3" data-nb-chars="12">„Kdo je&nbsp;to?“</span></p>
          <p class="chunk" data-nb-ref-number="363" data-nb-words="141" data-nb-chars="836"><span class="idea" data-nb-ref-number="363" id="idea363" data-nb-words="141" data-nb-chars="836">Potom stařena bázlivě vystrčila hlavu, a&nbsp;když mě&nbsp;v&nbsp;žlutém světle padajícím z&nbsp;kuchyně poznala, zpozoroval jsem, že&nbsp;se&nbsp;její tvář pokryla silným ruměncem, jejž ještě podtrhla neposkvrněná běl jejích vlasů. Carla nebyla doma a&nbsp;stařena nabídla, že&nbsp;půjde pro klíče od&nbsp;pracovny, aby mě&nbsp;tam přijala, protože se&nbsp;domnívala, že&nbsp;to&nbsp;je&nbsp;jediná důstojná místnost, kde mě&nbsp;může přijmout. Ale já&nbsp;jí&nbsp;řekl, aby se&nbsp;neobtěžovala, vešel jsem do&nbsp;její kuchyně a&nbsp;sedl si&nbsp;bez okolků na&nbsp;dřevěnou židli. V&nbsp;krbu hořela pod hrncem skromná kupka uhlí. Řekl jsem jí, aby na&nbsp;mne nedbala a&nbsp;dál si&nbsp;vařila večeři. Upokojila mě. Vaří fazole, které nejsou nikdy dost měkké. Jídlo, které se&nbsp;připravovalo v&nbsp;domácnosti, jejíž výlohy jsem měl nadále hradit sám, bylo tak chudé, že&nbsp;mě&nbsp;to&nbsp;obměkčilo a&nbsp;otupilo zlost, kterou jsem cítil, protože jsem nenašel svou milenku připravenou.</span></p>
          <p class="chunk" data-nb-ref-number="364" data-nb-words="27" data-nb-chars="162"><span class="idea" data-nb-ref-number="364" id="idea364" data-nb-words="27" data-nb-chars="162">Stará paní zůstala stát, přestože jsem jí&nbsp;několikrát řekl, aby se&nbsp;posadila. Drsně jsem jí&nbsp;řekl, že&nbsp;jsem přišel slečně Carle oznámit špatnou zprávu&nbsp;– Copler umírá.</span></p>
          <p class="chunk" data-nb-ref-number="365" data-nb-words="8" data-nb-chars="49"><span class="idea" data-nb-ref-number="365" id="idea365" data-nb-words="8" data-nb-chars="49">Stařeně klesly ruce a&nbsp;najednou si&nbsp;musela sednout.</span></p>
          <p class="chunk" data-nb-ref-number="366" data-nb-words="8" data-nb-chars="44"><span class="idea" data-nb-ref-number="366" id="idea366" data-nb-words="8" data-nb-chars="44">„Bože můj,“ zašeptala, „co teď bude s&nbsp;námi?“</span></p>
          <p class="chunk" data-nb-ref-number="367" data-nb-words="18" data-nb-chars="101"><span class="idea" data-nb-ref-number="367" id="idea367" data-nb-words="18" data-nb-chars="101">Potom si&nbsp;uvědomila, že&nbsp;to, co&nbsp;postihlo Coplera, je&nbsp;horší než to, co&nbsp;postihlo je, a&nbsp;spustila naříkavě:</span></p>
          <p class="chunk" data-nb-ref-number="368" data-nb-words="4" data-nb-chars="27"><span class="idea" data-nb-ref-number="368" id="idea368" data-nb-words="4" data-nb-chars="27">„Ubohý pán! Takový dobrák!“</span></p>
          <p class="chunk" data-nb-ref-number="369" data-nb-words="27" data-nb-chars="165"><span class="idea" data-nb-ref-number="369" id="idea369" data-nb-words="27" data-nb-chars="165">Tvář se&nbsp;jí&nbsp;zalila slzami. Zřejmě nevěděla, že&nbsp;kdyby ten chudák včas nezemřel, byl by&nbsp;od&nbsp;nich vyhozen. Také to&nbsp;mě&nbsp;upokojilo. Byl jsem obklopen naprostou diskrétností!</span></p>
          <p class="chunk" data-nb-ref-number="370" data-nb-words="43" data-nb-chars="239"><span class="idea" data-nb-ref-number="370" id="idea370" data-nb-words="43" data-nb-chars="239">Chtěl jsem ji&nbsp;uklidnit a&nbsp;řekl jsem jí, že&nbsp;to, co&nbsp;pro ně&nbsp;dosud dělal Copler, budu nadále dělat já&nbsp;sám. Namítla, že&nbsp;nepláče kvůli sobě, jelikož ví, že&nbsp;mají kolem sebe tolik dobrých lidí, ale kvůli tomu, co&nbsp;potkalo jejich velikého dobrodince.</span></p>
          <p class="chunk" data-nb-ref-number="371" data-nb-words="101" data-nb-chars="572"><span class="idea" data-nb-ref-number="371" id="idea371" data-nb-words="101" data-nb-chars="572">Chtěla vědět, na&nbsp;jakou nemoc umírá. Když jsem jí&nbsp;líčil, jak se&nbsp;ohlásil konec, vzpomněl jsem si&nbsp;na&nbsp;diskusi o&nbsp;užitečnosti bolesti, kterou jsem měl před časem s&nbsp;Coplerem. U&nbsp;něho se&nbsp;tedy vzbouřily nervy zubů a&nbsp;začaly volat o&nbsp;pomoc, protože o&nbsp;metr dál přestaly fungovat ledviny. Byl jsem tak lhostejný k&nbsp;osudu svého přítele, jejž jsem slyšel před chvílí chroptět, že&nbsp;jsem si&nbsp;dál pohrával s&nbsp;jeho představami. Kdyby mě&nbsp;mohl ještě slyšet, byl bych mu&nbsp;řekl, že&nbsp;je&nbsp;z&nbsp;toho vidět, že&nbsp;u&nbsp;zdravého nemocného mohou nervy po&nbsp;právu bolet i&nbsp;pro nemoc, která vypukla několik kilometrů daleko.</span></p>
          <p class="chunk" data-nb-ref-number="372" data-nb-words="37" data-nb-chars="203"><span class="idea" data-nb-ref-number="372" id="idea372" data-nb-words="37" data-nb-chars="203">Neměli jsme si&nbsp;se&nbsp;stařenou už&nbsp;mnoho co&nbsp;povídat, a&nbsp;tak jsem souhlasil, že&nbsp;na&nbsp;Carlu počkám v&nbsp;její pracovně. Vzal jsem do&nbsp;ruky Garciu a&nbsp;pokusil se&nbsp;přečíst pár stránek. Ale pěvecké umění mě&nbsp;zajímalo pramálo.</span></p>
          <p class="chunk" data-nb-ref-number="373" data-nb-words="21" data-nb-chars="138"><span class="idea" data-nb-ref-number="373" id="idea373" data-nb-words="21" data-nb-chars="138">Stará paní přišla znovu za&nbsp;mnou. Byla znepokojená, protože se&nbsp;Carla nevracela. Řekla mi, že&nbsp;šla koupit talíře, které naléhavě potřebovaly.</span></p>
          <p class="chunk" data-nb-ref-number="374" data-nb-words="8" data-nb-chars="54"><span class="idea" data-nb-ref-number="374" id="idea374" data-nb-words="8" data-nb-chars="54">Začala mi&nbsp;docházet trpělivost. Zlostně jsem se&nbsp;zeptal:</span></p>
          <p class="chunk" data-nb-ref-number="375" data-nb-words="8" data-nb-chars="55"><span class="idea" data-nb-ref-number="375" id="idea375" data-nb-words="8" data-nb-chars="55">„Rozbily jste talíře? Nemůžete dávat trochu víc pozor?“</span></p>
          <p class="chunk" data-nb-ref-number="376" data-nb-words="8" data-nb-chars="50"><span class="idea" data-nb-ref-number="376" id="idea376" data-nb-words="8" data-nb-chars="50">Tak jsem se&nbsp;zbavil stařeny, která odešla mumlajíc:</span></p>
          <p class="chunk" data-nb-ref-number="377" data-nb-words="7" data-nb-chars="34"><span class="idea" data-nb-ref-number="377" id="idea377" data-nb-words="7" data-nb-chars="34">„Jenom dva… a&nbsp;ty jsem rozbila já…“</span></p>
          <p class="chunk" data-nb-ref-number="378" data-nb-words="77" data-nb-chars="442"><span class="idea" data-nb-ref-number="378" id="idea378" data-nb-words="77" data-nb-chars="442">To&nbsp;mě&nbsp;na&nbsp;chvíli rozjařilo, protože jsem věděl, že&nbsp;rozbily všechny, co&nbsp;jich měly v&nbsp;domě, a&nbsp;že to&nbsp;neudělala stará paní, nýbrž sama Carla. Později jsem poznal, že&nbsp;Carla nebyla k&nbsp;matce zrovna nejlaskavější, a&nbsp;proto se&nbsp;stará paní hrozně bála mluvit o&nbsp;dceřiných věcech s&nbsp;jejími ochránci. Podle všeho vyprávěla jednou bezelstně Coplerovi, jaká jsou ty&nbsp;lekce zpěvu pro Carlu otrava. Copler se&nbsp;kvůli tomu na&nbsp;Carlu zlobil, a&nbsp;ta se&nbsp;pak pustila do&nbsp;matky.</span></p>
          <p class="chunk" data-nb-ref-number="379" data-nb-words="22" data-nb-chars="117"><span class="idea" data-nb-ref-number="379" id="idea379" data-nb-words="22" data-nb-chars="117">A&nbsp;tak když byla má&nbsp;rozkošná milenka konečně u&nbsp;mne, objal jsem ji&nbsp;tak prudce a&nbsp;hněvivě, že&nbsp;se&nbsp;celá okouzlená zajíkala:</span></p>
          <p class="chunk" data-nb-ref-number="380" data-nb-words="26" data-nb-chars="139"><span class="idea" data-nb-ref-number="380" id="idea380" data-nb-words="26" data-nb-chars="139">„A&nbsp;já o&nbsp;tvé lásce pochybovala. Celý den mě&nbsp;pronásledovala touha se&nbsp;zabít, že&nbsp;jsem se&nbsp;dala muži, který se&nbsp;mnou hned nato jednal tak špatně!“</span></p>
          <p class="chunk" data-nb-ref-number="381" data-nb-words="53" data-nb-chars="333"><span class="idea" data-nb-ref-number="381" id="idea381" data-nb-words="53" data-nb-chars="333">Vysvětlil jsem jí, že&nbsp;mívám často veliké bolesti hlavy, a&nbsp;kdykoli jsem se&nbsp;ocitl v&nbsp;situaci, že&nbsp;bych se&nbsp;byl nejraději rozběhl za&nbsp;Augustou, kdybych se&nbsp;tomu statečně nebránil, začal jsem znovu mluvit o&nbsp;těchto bolestech a&nbsp;dokázal jsem se&nbsp;přemoct. Dělal jsem pokroky. Zatím jsme však společně, doslova společně, oplakávali chudáka Coplera.</span></p>
          <p class="chunk" data-nb-ref-number="382" data-nb-words="13" data-nb-chars="95"><span class="idea" data-nb-ref-number="382" id="idea382" data-nb-words="13" data-nb-chars="95">Ostatně Carlu nenechal hrozný konec jejího dobrodince lhostejnou. Když o&nbsp;tom mluvila, zesinala.</span></p>
          <p class="chunk" data-nb-ref-number="383" data-nb-words="16" data-nb-chars="92"><span class="idea" data-nb-ref-number="383" id="idea383" data-nb-words="16" data-nb-chars="92">„Vím, jaká jsem!“ řekla. „Budu se&nbsp;dlouho bát zůstat sama. Už&nbsp;živý mi&nbsp;naháněl takový strach!“</span></p>
          <p class="chunk" data-nb-ref-number="384" data-nb-words="62" data-nb-chars="355"><span class="idea" data-nb-ref-number="384" id="idea384" data-nb-words="62" data-nb-chars="355">A&nbsp;poprvé mi&nbsp;bojácně navrhla, abych u&nbsp;ní jednou zůstal celou noc. Já&nbsp;na&nbsp;něco takového ani nepomyslel a&nbsp;nebyl bych dokázal zůstat v&nbsp;tom pokoji ani o&nbsp;půl hodiny déle. Ale abych tomu ubohému děvčeti neprozradil své myšlenky, které mě&nbsp;prvního mrzely, začal jsem namítat, že&nbsp;to&nbsp;je&nbsp;nemožné, protože v&nbsp;bytě je&nbsp;ještě její matka. S&nbsp;opravdovým pohrdáním ohrnula rty:</span></p>
          <p class="chunk" data-nb-ref-number="385" data-nb-words="10" data-nb-chars="63"><span class="idea" data-nb-ref-number="385" id="idea385" data-nb-words="10" data-nb-chars="63">„Přenesli bychom si&nbsp;postel sem; matka se&nbsp;mě&nbsp;neodváží špehovat.“</span></p>
          <p class="chunk" data-nb-ref-number="386" data-nb-words="81" data-nb-chars="464"><span class="idea" data-nb-ref-number="386" id="idea386" data-nb-words="81" data-nb-chars="464">Řekl jsem jí&nbsp;tedy o&nbsp;svatební hostině, která doma čeká, potom jsem však pocítil potřebu povědět jí, že&nbsp;u&nbsp;ní nebudu moci nikdy zůstat přes noc. A&nbsp;jelikož jsem si&nbsp;krátce předtím předsevzal, že&nbsp;budu hodný, podařilo se&nbsp;mi&nbsp;potlačit jakoukoli rozmrzelost, takže jsem mluvil dál velice laskavě; zdálo se&nbsp;mi&nbsp;však, že&nbsp;každý další ústupek, který bych jí&nbsp;udělal nebo na&nbsp;který bych jí&nbsp;dal třeba jen naději, by&nbsp;znamenal další zradu na&nbsp;Augustě, které jsem se&nbsp;už&nbsp;nechtěl dopustit.</span></p>
          <p class="chunk" data-nb-ref-number="387" data-nb-words="97" data-nb-chars="548"><span class="idea" data-nb-ref-number="387" id="idea387" data-nb-words="97" data-nb-chars="548">V&nbsp;té chvíli jsem cítil, co&nbsp;mě&nbsp;nejvíc poutá ke&nbsp;Carle&nbsp;– mé&nbsp;předsevzetí být laskavý a&nbsp;pak lži, které jsem jí&nbsp;napovídal o&nbsp;svém vztahu k&nbsp;Augustě a&nbsp;které bylo třeba během času pomaloučku zmírnit nebo docela škrtnout. A&nbsp;tak jsem se&nbsp;ještě téhož večera do&nbsp;toho pustil, přirozeně s&nbsp;náležitou opatrností, protože bylo ještě v&nbsp;příliš živé paměti, co&nbsp;způsobila moje lež. Řekl jsem jí, že&nbsp;se&nbsp;cítím Augustě velice zavázán, protože to&nbsp;je&nbsp;úctyhodná žena, která by&nbsp;určitě zasluhovala, abych ji&nbsp;miloval líp, a&nbsp;že bych nikdy nechtěl, aby se&nbsp;dozvěděla, jak ji&nbsp;podvádím.</span></p>
          <p class="chunk" data-nb-ref-number="388" data-nb-words="3" data-nb-chars="16"><span class="idea" data-nb-ref-number="388" id="idea388" data-nb-words="3" data-nb-chars="16">Carla mě&nbsp;objala:</span></p>
          <p class="chunk" data-nb-ref-number="389" data-nb-words="18" data-nb-chars="108"><span class="idea" data-nb-ref-number="389" id="idea389" data-nb-words="18" data-nb-chars="108">„Takhle tě&nbsp;mám ráda, hodného a&nbsp;mírného, tak jak jsem tě&nbsp;odhadla hned napoprvé. Nikdy té&nbsp;chudince neublížím.“</span></p>
          <p class="chunk" data-nb-ref-number="390" data-nb-words="139" data-nb-chars="768"><span class="idea" data-nb-ref-number="390" id="idea390" data-nb-words="139" data-nb-chars="768">Bylo mi&nbsp;proti mysli, že&nbsp;někdo o&nbsp;Augustě mluví jako o&nbsp;chudince, ale byl jsem chuděře Carle za&nbsp;její shovívavost vděčný. Bylo dobré, že&nbsp;k&nbsp;mé ženě necítila nenávist. Chtěl jsem jí&nbsp;dát svoji vděčnost nějak najevo a&nbsp;rozhlížel jsem se, čím bych jí&nbsp;prokázal svou lásku. Nakonec jsem na&nbsp;to&nbsp;přišel. Daroval jsem i&nbsp;jí její prádelnu&nbsp;– dovolil jsem jí, aby už&nbsp;nechala učitele zpěvu běžet. Carla se&nbsp;na&nbsp;mne vášnivě vrhla, což mi&nbsp;bylo značně proti mysli, ale statečně jsem to&nbsp;snesl. Potom mi&nbsp;řekla, že&nbsp;by&nbsp;nikdy zpěvu nenechala. Zpívala celý den, ale podle svého. Chtěla mi&nbsp;dokonce zazpívat jakousi písničku. Ale já&nbsp;o&nbsp;tom nechtěl ani slyšet a&nbsp;dosti neomaleně jsem utekl. Proto si&nbsp;myslím, že&nbsp;tu&nbsp;noc uvažovala znovu o&nbsp;sebevraždě, ale já&nbsp;jí&nbsp;nikdy nedopřál dost času, aby mi&nbsp;to&nbsp;mohla říct.</span></p>
          <p class="chunk" data-nb-ref-number="391" data-nb-words="84" data-nb-chars="508"><span class="idea" data-nb-ref-number="391" id="idea391" data-nb-words="84" data-nb-chars="508">Vrátil jsem se&nbsp;ke&nbsp;Coplerovi, protože jsem musel Augustě přinést poslední zprávy, aby si&nbsp;myslela, že&nbsp;jsem celý ten čas strávil u&nbsp;nemocného. Copler byl už&nbsp;asi dvě hodiny mrtev, umřel hned potom, co&nbsp;jsem odešel. Vešel jsem do&nbsp;úmrtního pokoje provázen starým penzistou, který stále ještě měřil svými kroky předsíňku. Nebožtík, už&nbsp;ustrojený, ležel v&nbsp;posteli na&nbsp;holé žíněnce. V&nbsp;rukou držel kříž. Penzista mi&nbsp;šeptem vykládal, že&nbsp;všechny formality jsou už&nbsp;vyřízeny a&nbsp;že u&nbsp;zesnulého zůstane přes noc jedna jeho neteř.</span></p>
          <p class="chunk" data-nb-ref-number="392" data-nb-words="177" data-nb-chars="1022"><span class="idea" data-nb-ref-number="392" id="idea392" data-nb-words="177" data-nb-chars="1022">Bylo zřejmé, že&nbsp;se&nbsp;mému ubohému příteli dostalo všeho, co&nbsp;ještě potřeboval, a&nbsp;tak jsem už&nbsp;mohl jít, ale já&nbsp;zůstal a&nbsp;chvíli jsem se&nbsp;na&nbsp;něho díval. Byl bych rád cítil, jak mi&nbsp;z&nbsp;očí kane upřímná slza žalu nad tím nebožtíkem, který tolik zápolil s&nbsp;tou svou nemocí, než se&nbsp;s&nbsp;ní nakonec pokusil dohodnout. „To je&nbsp;smutné,“ řekl jsem. Zabila ho&nbsp;nemoc, na&nbsp;kterou bylo tolik léků. Vypadalo to&nbsp;jako výsměch. Ale moje slza neskanula. Coplerova vyzáblá tvář nevypadala nikdy tak silná jako teď v&nbsp;té posmrtné ztuhlosti. Jako by&nbsp;ji&nbsp;vysekalo dláto v&nbsp;barevném mramoru a&nbsp;nikdo by&nbsp;nevěřil, že&nbsp;co&nbsp;nevidět propadne rozkladu. Z&nbsp;té tváře se&nbsp;stále ještě zračil opravdový život&nbsp;– dávala s&nbsp;opovržením najevo svůj nesouhlas, možná se&nbsp;mnou, zdravým nemocným, ale možná také s&nbsp;Carlou, která nechtěla zpívat. V&nbsp;jednu chvíli jsem se&nbsp;zachvěl, protože se&nbsp;mi&nbsp;zdálo, že&nbsp;mrtvý začíná zase chroptět. Ale když jsem zjistil, že&nbsp;to, co&nbsp;mi&nbsp;připadalo jako chroptění, není nic než penzistovo supění znásobené rozrušením, nabyl jsem okamžitě zase svůj kritický klid.</span></p>
          <p class="chunk" data-nb-ref-number="393" data-nb-words="25" data-nb-chars="133"><span class="idea" data-nb-ref-number="393" id="idea393" data-nb-words="25" data-nb-chars="133">Penzista šel se&nbsp;mnou až&nbsp;ke&nbsp;dveřím a&nbsp;prosil mě, abych si&nbsp;na&nbsp;něho vzpomněl, kdybych se&nbsp;dozvěděl o&nbsp;někom, kdo by&nbsp;potřeboval podobný byt:</span></p>
          <p class="chunk" data-nb-ref-number="394" data-nb-words="19" data-nb-chars="113"><span class="idea" data-nb-ref-number="394" id="idea394" data-nb-words="19" data-nb-chars="113">„Jak vidíte, dovedu udělat i&nbsp;za takovýchto okolností všechno, co&nbsp;je&nbsp;má&nbsp;povinnost, a&nbsp;ještě víc, ještě daleko víc!“</span></p>
          <p class="chunk" data-nb-ref-number="395" data-nb-words="31" data-nb-chars="186"><span class="idea" data-nb-ref-number="395" id="idea395" data-nb-words="31" data-nb-chars="186">Poprvé zvýšil hlas, v&nbsp;němž se&nbsp;ozvala nevole, která nepochybně platila chudáku Coplerovi za&nbsp;to, že&nbsp;se&nbsp;odstěhoval bez náležité výpovědi. Slíbil jsem mu&nbsp;všecko, co&nbsp;chtěl, a&nbsp;běžel jsem pryč.</span></p>
          <p class="chunk" data-nb-ref-number="396" data-nb-words="32" data-nb-chars="165"><span class="idea" data-nb-ref-number="396" id="idea396" data-nb-words="32" data-nb-chars="165">U&nbsp;tchána právě sedali ke&nbsp;stolu. Ptali se&nbsp;mne, co&nbsp;je&nbsp;nového, a&nbsp;já, abych nepokazil náladu u&nbsp;hostiny, jsem řekl, že&nbsp;Copler ještě žije, a&nbsp;že je&nbsp;tedy pořád ještě naděje.</span></p>
          <p class="chunk" data-nb-ref-number="397" data-nb-words="43" data-nb-chars="253"><span class="idea" data-nb-ref-number="397" id="idea397" data-nb-words="43" data-nb-chars="253">Celé to&nbsp;shromáždění mi&nbsp;připadlo náramně smutné. Možná že&nbsp;ten dojem ve&nbsp;mně vzbudil pohled na&nbsp;tchána, odsouzeného k&nbsp;troše polévky a&nbsp;poháru mléka, zatímco všichni kolem se&nbsp;cpali nejchutnějšími jídly. Neměl co&nbsp;dělat, a&nbsp;tak se&nbsp;celý čas díval do&nbsp;úst ostatním.</span></p>
          <p class="chunk" data-nb-ref-number="398" data-nb-words="10" data-nb-chars="68"><span class="idea" data-nb-ref-number="398" id="idea398" data-nb-words="10" data-nb-chars="68">Když viděl, jak se&nbsp;pan Francesco horlivě zabývá předkrmem, zamumlal:</span></p>
          <p class="chunk" data-nb-ref-number="399" data-nb-words="9" data-nb-chars="45"><span class="idea" data-nb-ref-number="399" id="idea399" data-nb-words="9" data-nb-chars="45">„Člověk by&nbsp;nevěřil, že&nbsp;je&nbsp;o&nbsp;dva roky starší!“</span></p>
          <p class="chunk" data-nb-ref-number="400" data-nb-words="12" data-nb-chars="78"><span class="idea" data-nb-ref-number="400" id="idea400" data-nb-words="12" data-nb-chars="78">A&nbsp;když pan Francesco dospěl k&nbsp;třetímu poháru bílého vína, zabručel polohlasně:</span></p>
          <p class="chunk" data-nb-ref-number="401" data-nb-words="8" data-nb-chars="39"><span class="idea" data-nb-ref-number="401" id="idea401" data-nb-words="8" data-nb-chars="39">„Třetí! Bodejť by&nbsp;se&nbsp;ti&nbsp;změnil v&nbsp;žluč!“</span></p>
          <p class="chunk" data-nb-ref-number="402" data-nb-words="122" data-nb-chars="685"><span class="idea" data-nb-ref-number="402" id="idea402" data-nb-words="122" data-nb-chars="685">To&nbsp;přání by&nbsp;mě&nbsp;vůbec nevzrušilo, kdybych u&nbsp;stolu nejedl a&nbsp;nepil i&nbsp;já a&nbsp;kdybych nevěděl, že&nbsp;podobnou proměnu by&nbsp;tchán přál i&nbsp;vínu, které procházelo mými ústy. Proto jsem začal jíst a&nbsp;pít potají. Využíval jsem každé chvilky, kdy tchán strčil svůj veliký nos do&nbsp;šálku s&nbsp;mlékem nebo odpovídal, když se&nbsp;na&nbsp;něho někdo s&nbsp;něčím obrátil, a&nbsp;hltal jsem velká sousta a&nbsp;obracel do&nbsp;sebe celé poháry vína. Alberta, jen aby rozesmála stolovníky, upozornila Augustu, že&nbsp;moc piju. Žena mi&nbsp;z&nbsp;žertu pohrozila ukazovákem. Na&nbsp;tom by&nbsp;nic nebylo, horší však bylo, že&nbsp;pak už&nbsp;nemělo smysl jíst potají. Giovanni, který si&nbsp;mne do&nbsp;té&nbsp;chvíle skoro nevšiml, se&nbsp;na&nbsp;mne podíval přes brýle s&nbsp;opravdovou nenávistí. Řekl:</span></p>
          <p class="chunk" data-nb-ref-number="403" data-nb-words="28" data-nb-chars="161"><span class="idea" data-nb-ref-number="403" id="idea403" data-nb-words="28" data-nb-chars="161">„Já jsem nikdy nejedl a&nbsp;nepil přes míru. Kdo jí&nbsp;a&nbsp;pije přes míru, není pravý muž, ale…“ A&nbsp;opakoval několikrát poslední slovo, jež opravdu nebylo žádnou poklonou.</span></p>
          <p class="chunk" data-nb-ref-number="404" data-nb-words="75" data-nb-chars="436"><span class="idea" data-nb-ref-number="404" id="idea404" data-nb-words="75" data-nb-chars="436">Toto urážlivé slovo, provázené všeobecným smíchem, vyvolalo ve&nbsp;mně vlivem vína opravdu nesmyslnou touhu po&nbsp;pomstě. Zaútočil jsem na&nbsp;tchánovu nejslabší stránku, na&nbsp;jeho nemoc. Vykřikl jsem, že&nbsp;pravý muž není ten, kdo nejí přes míru, ale ten, kdo se&nbsp;nepodřizuje tak otrocky předpisům lékaře. Já&nbsp;bych byl na&nbsp;jeho místě daleko svobodnější. Na&nbsp;svatbě své dcery&nbsp;– už&nbsp;jen z&nbsp;lásky k&nbsp;ní&nbsp;– bych rozhodně nedovolil, aby mi&nbsp;někdo bránil jíst a&nbsp;pít.</span></p>
          <p class="chunk" data-nb-ref-number="405" data-nb-words="4" data-nb-chars="24"><span class="idea" data-nb-ref-number="405" id="idea405" data-nb-words="4" data-nb-chars="24">Giovanni řekl se&nbsp;zlostí:</span></p>
          <p class="chunk" data-nb-ref-number="406" data-nb-words="7" data-nb-chars="32"><span class="idea" data-nb-ref-number="406" id="idea406" data-nb-words="7" data-nb-chars="32">„Chtěl bych tě&nbsp;vidět v&nbsp;mé kůži.“</span></p>
          <p class="chunk" data-nb-ref-number="407" data-nb-words="12" data-nb-chars="65"><span class="idea" data-nb-ref-number="407" id="idea407" data-nb-words="12" data-nb-chars="65">„Copak ti&nbsp;nestačí, když mě&nbsp;vidíš v&nbsp;mé? Nechal jsem snad kouření?“</span></p>
          <p class="chunk" data-nb-ref-number="408" data-nb-words="91" data-nb-chars="547"><span class="idea" data-nb-ref-number="408" id="idea408" data-nb-words="91" data-nb-chars="547">Bylo to&nbsp;poprvé, co&nbsp;se&nbsp;mi&nbsp;podařilo pochlubit se&nbsp;svou slabostí, a&nbsp;abych svá slova potvrdil, okamžitě jsem si&nbsp;zapálil cigaretu. Všichni se&nbsp;dali do&nbsp;smíchu a&nbsp;vyprávěli panu Francescovi o&nbsp;tom, jak je&nbsp;můj život plný posledních cigaret. Ale tahleta nebyla poslední a&nbsp;já se&nbsp;cítil plný síly a&nbsp;bojovnosti. Jakmile jsem však Giovannimu nalil do&nbsp;jeho velkého poháru na&nbsp;vodu víno, ztratil jsem okamžitě podporu u&nbsp;ostatních. Měli strach, že&nbsp;to&nbsp;Giovanni vypije, a&nbsp;křičeli, aby mu&nbsp;v&nbsp;tom zabránili, tak dlouho, dokud paní Malfentiová pohár nepopadla a&nbsp;neodstranila.</span></p>
          <p class="chunk" data-nb-ref-number="409" data-nb-words="37" data-nb-chars="190"><span class="idea" data-nb-ref-number="409" id="idea409" data-nb-words="37" data-nb-chars="190">„Tak ty&nbsp;bys mě&nbsp;chtěl zabít?“ zeptal se&nbsp;Giovanni mírně a&nbsp;zvědavě se&nbsp;na&nbsp;mne díval. „Máš zlou opici, jen co&nbsp;je&nbsp;pravda!“ A&nbsp;nedal jediným pohybem najevo, že&nbsp;by&nbsp;chtěl využít mé&nbsp;nabídky a&nbsp;napít se.</span></p>
          <p class="chunk" data-nb-ref-number="410" data-nb-words="238" data-nb-chars="1416"><span class="idea" data-nb-ref-number="410" id="idea410" data-nb-words="238" data-nb-chars="1416">Cítil jsem se&nbsp;opravdu pokořen a&nbsp;poražen. Málem že&nbsp;jsem se&nbsp;tchánovi nevrhl k&nbsp;nohám, abych ho&nbsp;poprosil o&nbsp;odpuštění. Ale pak jsem ten nápad zavrhl, protože se&nbsp;mi&nbsp;zdálo, že&nbsp;mi&nbsp;ho&nbsp;taky vnuklo víno. Kdybych ho&nbsp;prosil o&nbsp;odpuštění, přiznal bych svou vinu, zatímco hostina ještě pokračuje a&nbsp;potrvá zřejmě dost dlouho, aby se&nbsp;mi&nbsp;naskytla příležitost napravit tento první žert, který dopadl tak neslavně. Na&nbsp;tomto světě má&nbsp;všechno dost času. Ne&nbsp;všichni opilci jsou okamžitě obětí každého nápadu, který jim vnukne víno. Když se&nbsp;já&nbsp;napiju, rozebírám své pohnutky zrovna tak, jako když mám jasnou hlavu, a&nbsp;pravděpodobně se&nbsp;stejným výsledkem. Pokračoval jsem ve&nbsp;svém zpytování svědomí, abych zjistil, jak jsem vlastně dospěl k&nbsp;tomu ničemnému nápadu ublížit tchánovi. A&nbsp;uvědomil jsem si, že&nbsp;jsem unaven, k&nbsp;smrti unaven. Kdyby všichni věděli, jaký den mám za&nbsp;sebou, určitě by&nbsp;mi&nbsp;odpustili. Dvakrát jsem se&nbsp;miloval s&nbsp;ženou, kterou jsem pak dvakrát násilně opustil, a&nbsp;dvakrát jsem se&nbsp;vrátil ke&nbsp;své manželce, kterou jsem zrovna tak dvakrát zapřel. Naštěstí se&nbsp;v&nbsp;tu chvíli v&nbsp;mých vzpomínkách asociací vynořil onen nebožtík a&nbsp;myšlenka na&nbsp;obě ženy zmizela; jinak bych byl nakonec začal o&nbsp;Carle. Cožpak jsem se&nbsp;pořád netoužil zpovídat, a&nbsp;to i&nbsp;když jsem nebyl působením vína tak velkorysý? A&nbsp;tak jsem nakonec začal o&nbsp;Coplerovi. Chtěl jsem, aby všichni věděli, že&nbsp;jsem toho dne ztratil svého velkého přítele. Pak mi&nbsp;mé&nbsp;chování určitě odpustí.</span></p>
          <p class="chunk" data-nb-ref-number="411" data-nb-words="36" data-nb-chars="196"><span class="idea" data-nb-ref-number="411" id="idea411" data-nb-words="36" data-nb-chars="196">Vykřikl jsem, že&nbsp;Copler umřel, doopravdy umřel, a&nbsp;že jsem to&nbsp;až&nbsp;dosud tajil, abych je&nbsp;nezarmoutil. A&nbsp;hle! Konečně jsem cítil, jak mi&nbsp;k&nbsp;očím stoupají slzy, a&nbsp;musel jsem se&nbsp;odvrátit, abych je&nbsp;skryl.</span></p>
          <p class="chunk" data-nb-ref-number="412" data-nb-words="24" data-nb-chars="164"><span class="idea" data-nb-ref-number="412" id="idea412" data-nb-words="24" data-nb-chars="164">Všichni se&nbsp;dali do&nbsp;smíchu, protože mi&nbsp;nevěřili, a&nbsp;právě v&nbsp;té chvíli zasáhla tvrdohlavost, která je&nbsp;nejzřetelnějším příznakem opilosti. Začal jsem mrtvého popisovat:</span></p>
          <p class="chunk" data-nb-ref-number="413" data-nb-words="13" data-nb-chars="85"><span class="idea" data-nb-ref-number="413" id="idea413" data-nb-words="13" data-nb-chars="85">„Byl tak strnulý, že&nbsp;vypadal, jako by&nbsp;ho&nbsp;vytesal Michelangelo z&nbsp;nej­tvrdšího kamene.“</span></p>
          <p class="chunk" data-nb-ref-number="414" data-nb-words="7" data-nb-chars="55"><span class="idea" data-nb-ref-number="414" id="idea414" data-nb-words="7" data-nb-chars="55">Nastalo všeobecné ticho, které přerušil Guido výkřikem:</span></p>
          <p class="chunk" data-nb-ref-number="415" data-nb-words="9" data-nb-chars="42"><span class="idea" data-nb-ref-number="415" id="idea415" data-nb-words="9" data-nb-chars="42">„A&nbsp;teď je&nbsp;ti&nbsp;už&nbsp;jedno, že&nbsp;nás zarmucuješ?“</span></p>
          <p class="chunk" data-nb-ref-number="416" data-nb-words="26" data-nb-chars="148"><span class="idea" data-nb-ref-number="416" id="idea416" data-nb-words="26" data-nb-chars="148">Ta&nbsp;připomínka byla správná. Vzpomněl jsem si&nbsp;na&nbsp;své předsevzetí, které jsem porušil. Nedalo by&nbsp;se&nbsp;to&nbsp;nějak spravit? Začal jsem se&nbsp;na&nbsp;celé kolo smát:</span></p>
          <p class="chunk" data-nb-ref-number="417" data-nb-words="9" data-nb-chars="39"><span class="idea" data-nb-ref-number="417" id="idea417" data-nb-words="9" data-nb-chars="39">„To jsem vás dostal! Žije a&nbsp;je mu&nbsp;líp!“</span></p>
          <p class="chunk" data-nb-ref-number="418" data-nb-words="10" data-nb-chars="49"><span class="idea" data-nb-ref-number="418" id="idea418" data-nb-words="10" data-nb-chars="49">Všichni se&nbsp;na&nbsp;mne dívali a&nbsp;nevěděli, na&nbsp;čem jsou.</span></p>
          <p class="chunk" data-nb-ref-number="419" data-nb-words="14" data-nb-chars="70"><span class="idea" data-nb-ref-number="419" id="idea419" data-nb-words="14" data-nb-chars="70">„Je mu&nbsp;líp,“ dodal jsem vážně, „poznal mě, a&nbsp;dokonce se&nbsp;na&nbsp;mne usmál.“</span></p>
          <p class="chunk" data-nb-ref-number="420" data-nb-words="93" data-nb-chars="564"><span class="idea" data-nb-ref-number="420" id="idea420" data-nb-words="93" data-nb-chars="564">Všichni mi&nbsp;uvěřili, ale vzbudil jsem všeobecné pohoršení. Giovan­ni prohlásil, že&nbsp;by&nbsp;mi&nbsp;hodil na&nbsp;hlavu talíř, kdyby se&nbsp;nebál, že&nbsp;si&nbsp;tou námahou ublíží. Bylo opravdu neodpustitelné, že&nbsp;jsem slavnost narušil takovým výmyslem. Kdyby to&nbsp;byla pravda, bylo by&nbsp;to&nbsp;něco jiného. Nebylo by&nbsp;lepší, kdybych jim znovu řekl pravdu? Copler byl mrtev, a&nbsp;kdybych byl sám, měl bych okamžitě a&nbsp;bez nucení dost slz, abych ho&nbsp;oplakal. Hledal jsem slova, ale paní Malfentiová mě&nbsp;se&nbsp;svou vážností velké dámy přerušila: „Nechme teď chudáka nemocného na&nbsp;pokoji. Promluvíme si&nbsp;o&nbsp;tom zítra!“</span></p>
          <p class="chunk" data-nb-ref-number="421" data-nb-words="20" data-nb-chars="130"><span class="idea" data-nb-ref-number="421" id="idea421" data-nb-words="20" data-nb-chars="130">Poslechl jsem okamžitě, a&nbsp;dokonce s&nbsp;myšlenkou, která mě&nbsp;nadobro odpoutala od&nbsp;mrtvého: „Sbohem! Čekej! Co&nbsp;nejdřív za&nbsp;tebou přijdu!“</span></p>
          <p class="chunk" data-nb-ref-number="422" data-nb-words="83" data-nb-chars="489"><span class="idea" data-nb-ref-number="422" id="idea422" data-nb-words="83" data-nb-chars="489">Nastal čas přípitků. Giovanni dostal od&nbsp;doktora dovolení vypít při té&nbsp;příležitosti pohár šampaňského. Vážně dával pozor, jak mu&nbsp;nalévají, a&nbsp;odmítl zvednout pohár ke&nbsp;rtům, dokud nebyl plný až&nbsp;po&nbsp;okraj. Potom popřál vážnými a&nbsp;nehledanými slovy Adě a&nbsp;Guidovi ke&nbsp;štěstí a&nbsp;pomalu pohár vyprázdnil do&nbsp;poslední kapky. Nato se&nbsp;potměšile podíval po&nbsp;mně a&nbsp;řekl mi, že&nbsp;poslední doušek vypil na&nbsp;mé&nbsp;zdraví. Věděl jsem, že&nbsp;jeho přání nebylo dobré, a&nbsp;abych to&nbsp;zažehnal, zaklepal jsem pod ubrusem na&nbsp;stůl.</span></p>
          <p class="chunk" data-nb-ref-number="423" data-nb-words="172" data-nb-chars="1005"><span class="idea" data-nb-ref-number="423" id="idea423" data-nb-words="172" data-nb-chars="1005">Na&nbsp;zbytek večera se&nbsp;pamatuju už&nbsp;jen dost nejasně. Vím, že&nbsp;krátce nato se&nbsp;na&nbsp;Augustin podnět začaly na&nbsp;mne u&nbsp;stolu pět chvály a&nbsp;že mne přitom uváděli jako vzor manžela. Všechno mi&nbsp;bylo odpuštěno, a&nbsp;dokonce i&nbsp;tchán se&nbsp;tvářil přívětivěji. Dodal ovšem, že&nbsp;doufá, že&nbsp;Adin manžel bude zrovna tak hodný jako já, ale přitom lepší obchodník a&nbsp;především člověk, který… a&nbsp;hledal slovo. Nenašel je&nbsp;a&nbsp;nikdo kolem se&nbsp;ho&nbsp;nedožadoval, ani pan Francesco, který mě&nbsp;ráno viděl poprvé v&nbsp;životě, a&nbsp;tak mě&nbsp;sotva mohl znát. Co&nbsp;se&nbsp;mne týče, já&nbsp;se&nbsp;neurazil. Jak dovede člověka krotit pocit, že&nbsp;má&nbsp;napravovat velké viny! Přijímal jsem všechny ty&nbsp;nestoudnosti vděčně pod podmínkou, že&nbsp;je&nbsp;provází láska, kterou jsem nezasluhoval. A&nbsp;v&nbsp;duchu, obluzeném únavou a&nbsp;vínem, jsem se&nbsp;s&nbsp;naprostou vyrovnaností kochal svým obrazem, obrazem hodného manžela, který nepřestává být hodným, ani když podvádí svou ženu. Člověk musí být hodný, hodný, hodný, a&nbsp;na ostatním nesejde. Poslal jsem Augustě rukou polibek a&nbsp;ona jej přijala s&nbsp;vděčným úsměvem.</span></p>
          <p class="chunk" data-nb-ref-number="424" data-nb-words="74" data-nb-chars="446"><span class="idea" data-nb-ref-number="424" id="idea424" data-nb-words="74" data-nb-chars="446">Potom chtěl někdo u&nbsp;stolu využít mé&nbsp;opilosti, aby všecky rozesmál, a&nbsp;tak mě&nbsp;přinutili pronést přípitek. Nakonec jsem svolil, protože mi&nbsp;v&nbsp;té chvíli napadlo, že&nbsp;by&nbsp;mohlo být rozhodující, kdybych svá dobrá předsevzetí učinil veřejně. Ne&nbsp;že&nbsp;bych v&nbsp;té chvíli o&nbsp;sobě pochyboval, cítil jsem se&nbsp;přesně takový, jakého mě&nbsp;vylíčili, ale kdybych své předsevzetí stvrdil před tolika lidmi, kteří by&nbsp;je&nbsp;jistým způsobem podepsali se&nbsp;mnou, byl bych ještě lepší.</span></p>
          <p class="chunk" data-nb-ref-number="425" data-nb-words="100" data-nb-chars="572"><span class="idea" data-nb-ref-number="425" id="idea425" data-nb-words="100" data-nb-chars="572">A&nbsp;tak se&nbsp;stalo, že&nbsp;jsem ve&nbsp;svém přípitku mluvil jen sám o&nbsp;sobě a&nbsp;o&nbsp;Augustě. Už&nbsp;podruhé v&nbsp;těch dnech jsem vylíčil historii svého manželství. Před Carlou jsem ji&nbsp;zfalšoval tím, že&nbsp;jsem zamlčel, jak jsem zamilován do&nbsp;své ženy; tady jsem ji&nbsp;zfalšoval zase jinak, protože jsem se&nbsp;nezmínil o&nbsp;dvou osobách, které hrály v&nbsp;historii mého manželství tak důležitou úlohu, totiž o&nbsp;Adě a&nbsp;Albertě. Vylíčil jsem své váhání, jež si&nbsp;stále nedovedu odpustit, protože mě&nbsp;připravilo o&nbsp;tolik šťastných chvil. Potom jsem z&nbsp;kavalírství připsal váhání i&nbsp;Augustě. Ale ta&nbsp;je&nbsp;s&nbsp;živým smíchem popřela.</span></p>
          <p class="chunk" data-nb-ref-number="426" data-nb-words="58" data-nb-chars="308"><span class="idea" data-nb-ref-number="426" id="idea426" data-nb-words="58" data-nb-chars="308">Navázal jsem nit svého vyprávění jen s&nbsp;obtížemi. Vyprávěl jsem, jak jsme se&nbsp;konečně dostali na&nbsp;svatební cestu a&nbsp;jak jsme se&nbsp;milovali ve&nbsp;všech muzeích Itálie. Vězel jsem ve&nbsp;své lži až&nbsp;po&nbsp;krk do&nbsp;té&nbsp;míry, že&nbsp;jsem do&nbsp;toho zapletl i&nbsp;tuhle vylhanou podrobnost, která neměla žádný smysl. A&nbsp;pak že&nbsp;je&nbsp;ve&nbsp;víně pravda.</span></p>
          <p class="chunk" data-nb-ref-number="427" data-nb-words="60" data-nb-chars="382"><span class="idea" data-nb-ref-number="427" id="idea427" data-nb-words="60" data-nb-chars="382">Augusta mě&nbsp;přerušila podruhé, aby uvedla věci na&nbsp;pravou míru, a&nbsp;vyprávěla, jak se&nbsp;musela vyhýbat muzeím kvůli nebezpečí, jež hrozilo mým přičiněním všem veledílům. Neuvědomila si, že&nbsp;tím odhaluje nepravdivost nejen tohoto detailu, ale i&nbsp;všeho! Kdyby u&nbsp;stolu seděl pozorovatel, byl by&nbsp;brzy odhalil pravý ráz celé té&nbsp;lásky, kterou jsem promítal do&nbsp;prostředí, kde se&nbsp;nemohla odehrávat.</span></p>
          <p class="chunk" data-nb-ref-number="428" data-nb-words="39" data-nb-chars="230"><span class="idea" data-nb-ref-number="428" id="idea428" data-nb-words="39" data-nb-chars="230">Pokračoval jsem ve&nbsp;svém dlouhém a&nbsp;rozvláčném vyprávění líčením, jak jsme se&nbsp;vrátili domů a&nbsp;jak jsme oba začali zdokonalovat svůj byt a&nbsp;zařizovat to&nbsp;i&nbsp;ono, mimo jiné také prádelnu. Augusta, která se&nbsp;pořád smála, mě&nbsp;znovu přerušila:</span></p>
          <p class="chunk" data-nb-ref-number="429" data-nb-words="16" data-nb-chars="82"><span class="idea" data-nb-ref-number="429" id="idea429" data-nb-words="16" data-nb-chars="82">„Tohle přece není hostina na&nbsp;naši počest, ale na&nbsp;počest Ady a&nbsp;Guida. Mluv o&nbsp;nich!“</span></p>
          <p class="chunk" data-nb-ref-number="430" data-nb-words="47" data-nb-chars="287"><span class="idea" data-nb-ref-number="430" id="idea430" data-nb-words="47" data-nb-chars="287">Všichni hlasitě přizvukovali. Dal jsem se&nbsp;rovněž do&nbsp;smíchu, protože jsem si&nbsp;uvědomil, že&nbsp;se&nbsp;mým přičiněním dospělo k&nbsp;opravdovému hlučnému veselí, které je&nbsp;na&nbsp;místě při takové příležitosti. Zdálo se&nbsp;mi, že&nbsp;jsem mluvil hodiny. Obrátil jsem do&nbsp;sebe řadu dalších pohárů vína jeden za&nbsp;druhým:</span></p>
          <p class="chunk" data-nb-ref-number="431" data-nb-words="14" data-nb-chars="68"><span class="idea" data-nb-ref-number="431" id="idea431" data-nb-words="14" data-nb-chars="68">„Na Adu!“ Na&nbsp;okamžik jsem se&nbsp;zvedl, abych viděl, jak se&nbsp;na&nbsp;to&nbsp;tváří.</span></p>
          <p class="chunk" data-nb-ref-number="432" data-nb-words="9" data-nb-chars="49"><span class="idea" data-nb-ref-number="432" id="idea432" data-nb-words="9" data-nb-chars="49">„Na Guida!“ A&nbsp;když jsem víno vyzunkl, dodal jsem:</span></p>
          <p class="chunk" data-nb-ref-number="433" data-nb-words="13" data-nb-chars="82"><span class="idea" data-nb-ref-number="433" id="idea433" data-nb-words="13" data-nb-chars="82">„Z&nbsp;celého srdce!“ Zapomněl jsem, že&nbsp;u&nbsp;předchozího poháru jsem nic takového neřekl.</span></p>
          <p class="chunk" data-nb-ref-number="434" data-nb-words="4" data-nb-chars="21"><span class="idea" data-nb-ref-number="434" id="idea434" data-nb-words="4" data-nb-chars="21">„Na vaše první dítě!“</span></p>
          <p class="chunk" data-nb-ref-number="435" data-nb-words="31" data-nb-chars="179"><span class="idea" data-nb-ref-number="435" id="idea435" data-nb-words="31" data-nb-chars="179">A&nbsp;kdyby mi&nbsp;v&nbsp;tom nakonec nezabránili, byl bych vyprázdnil na&nbsp;jejich děti ještě řadu dalších pohárů. Na&nbsp;zdraví těch ubohých neviňátek bych byl vypil všechno víno, co&nbsp;bylo na&nbsp;stole.</span></p>
          <p class="chunk" data-nb-ref-number="436" data-nb-words="71" data-nb-chars="420"><span class="idea" data-nb-ref-number="436" id="idea436" data-nb-words="71" data-nb-chars="420">Potom se&nbsp;všechno zatemnilo ještě víc. Jasně si&nbsp;vzpomínám jen na&nbsp;jedno: mou hlavní starostí bylo nedat najevo, že&nbsp;jsem opilý. Seděl jsem vzpřímeně a&nbsp;málo jsem mluvil. Nevěřil jsem si, cítil jsem potřebu rozebrat každé slovo, než je&nbsp;vyslovím. Zatímco se&nbsp;všichni účastnili hovoru, já&nbsp;se&nbsp;ho&nbsp;musel zříct, protože mi&nbsp;nedali čas, abych si&nbsp;vyjasnil zkalené myšlenky. Chtěl jsem tedy dát sám podnět k&nbsp;hovoru a&nbsp;řekl jsem tchánovi:</span></p>
          <p class="chunk" data-nb-ref-number="437" data-nb-words="8" data-nb-chars="44"><span class="idea" data-nb-ref-number="437" id="idea437" data-nb-words="8" data-nb-chars="44">„Slyšel jsi, že&nbsp;<em>Extérieur</em> klesl o&nbsp;dva body?“</span></p>
          <p class="chunk" data-nb-ref-number="438" data-nb-words="48" data-nb-chars="273"><span class="idea" data-nb-ref-number="438" id="idea438" data-nb-words="48" data-nb-chars="273">Řekl jsem něco, co&nbsp;se&nbsp;mne vůbec netýkalo a&nbsp;co jsem slyšel na&nbsp;burze; chtěl jsem jenom mluvit o&nbsp;obchodech, protože na&nbsp;takové vážné věci opilý obvykle nevzpomene. Jenže pro tchána to&nbsp;zřejmě nebylo tak lhostejné a&nbsp;vynadal mi, že&nbsp;sýčkuju. Jemu jsem nikdy neuměl padnout do&nbsp;noty.</span></p>
          <p class="chunk" data-nb-ref-number="439" data-nb-words="152" data-nb-chars="852"><span class="idea" data-nb-ref-number="439" id="idea439" data-nb-words="152" data-nb-chars="852">Začal jsem se&nbsp;tedy věnovat své sousedce. Mluvilo se&nbsp;o&nbsp;lásce. Zajímala se&nbsp;o&nbsp;ni jen teoreticky a&nbsp;já se&nbsp;v&nbsp;té chvíli o&nbsp;ni prakticky taky vůbec nezajímal. A&nbsp;tak se&nbsp;o&nbsp;ní hovořilo docela hezky. Ptala se&nbsp;mne na&nbsp;mé&nbsp;názory a&nbsp;já okamžitě přišel na&nbsp;jednu myšlenku, jež zřejmě vyplývala ze&nbsp;zkušeností, kterých jsem nabyl toho dne. Žena je&nbsp;věc, jejíž cena se&nbsp;mění víc než jakákoli hodnota na&nbsp;burze. Alberta mi&nbsp;nerozuměla a&nbsp;myslela, že&nbsp;mám na&nbsp;mysli něco, co&nbsp;všichni vědí, totiž že&nbsp;žena jistého věku má&nbsp;docela jinou hodnotu než žena jiného věku. Vyjádřil jsem se&nbsp;jasněji: žena může mít v&nbsp;jistou hodinu ráno velkou hodnotu, v&nbsp;poledne žádnou, odpoledne zase dvojnásobnou než ráno a&nbsp;večer dokonce úplně zápornou. Vysvětlil jsem, co&nbsp;rozumím pod pojmem záporná hodnota: takovou hodnotu má&nbsp;žena, když muž uvažuje, co&nbsp;by&nbsp;byl ochoten zaplatit, aby ji&nbsp;poslal co&nbsp;nejdál od&nbsp;sebe.</span></p>
          <p class="chunk" data-nb-ref-number="440" data-nb-words="43" data-nb-chars="267"><span class="idea" data-nb-ref-number="440" id="idea440" data-nb-words="43" data-nb-chars="267">Jenže chudinka naše dramatická autorka nepostřehla správnost mého objevu, zatímco já&nbsp;si&nbsp;jí&nbsp;byl jist, zvláště když jsem si&nbsp;vzpomněl na&nbsp;pohyb, který toho dne prodělala hodnota Carly a&nbsp;Augusty. Když jsem se&nbsp;chtěl vyjádřit přesněji, zasáhlo víno a&nbsp;já ztratil nit nadobro.</span></p>
          <p class="chunk" data-nb-ref-number="441" data-nb-words="28" data-nb-chars="165"><span class="idea" data-nb-ref-number="441" id="idea441" data-nb-words="28" data-nb-chars="165">„Podívej se,“ řekl jsem jí, „předpokládejme, že&nbsp;teď máš hodnotu x, ale jakmile mi&nbsp;dovolíš, abych se&nbsp;dotkl nohou tvé nožky, stoupne tvoje hodnota okamžitě o&nbsp;další x.“</span></p>
          <p class="chunk" data-nb-ref-number="442" data-nb-words="6" data-nb-chars="41"><span class="idea" data-nb-ref-number="442" id="idea442" data-nb-words="6" data-nb-chars="41">Svá slova jsem okamžitě doprovodil činem.</span></p>
          <p class="chunk" data-nb-ref-number="443" data-nb-words="9" data-nb-chars="59"><span class="idea" data-nb-ref-number="443" id="idea443" data-nb-words="9" data-nb-chars="59">Celá červená odtáhla nohu, a&nbsp;aby vypadala duchaplně, řekla:</span></p>
          <p class="chunk" data-nb-ref-number="444" data-nb-words="12" data-nb-chars="63"><span class="idea" data-nb-ref-number="444" id="idea444" data-nb-words="12" data-nb-chars="63">„Ale tohle už&nbsp;není teorie, to&nbsp;je&nbsp;praxe. Augusta mi&nbsp;to&nbsp;potvrdí.“</span></p>
          <p class="chunk" data-nb-ref-number="445" data-nb-words="23" data-nb-chars="138"><span class="idea" data-nb-ref-number="445" id="idea445" data-nb-words="23" data-nb-chars="138">Musím přiznat, že&nbsp;jsem tu&nbsp;nožku cítil taky jinak než jako suchou teorii, ale přesto jsem protestoval a&nbsp;křičel s&nbsp;nejnevinnější tváří světa:</span></p>
          <p class="chunk" data-nb-ref-number="446" data-nb-words="14" data-nb-chars="74"><span class="idea" data-nb-ref-number="446" id="idea446" data-nb-words="14" data-nb-chars="74">„To je&nbsp;čistá, nejčistší teorie, a&nbsp;jestli to&nbsp;bereš jinak, je&nbsp;vina na&nbsp;tobě!“</span></p>
          <p class="chunk" data-nb-ref-number="447" data-nb-words="5" data-nb-chars="37"><span class="idea" data-nb-ref-number="447" id="idea447" data-nb-words="5" data-nb-chars="37">Fantazie vína jsou skutečné události.</span></p>
          <p class="chunk" data-nb-ref-number="448" data-nb-words="114" data-nb-chars="665"><span class="idea" data-nb-ref-number="448" id="idea448" data-nb-words="114" data-nb-chars="665">Dlouho jsme já&nbsp;ani Alberta nezapomněli, že&nbsp;jsem se&nbsp;jí&nbsp;dotkl, a&nbsp;přitom jsem ji&nbsp;upozornil, že&nbsp;to&nbsp;dělám pro své potěšení. Slovo zdůraznilo čin a&nbsp;čin slovo. Dokud se&nbsp;nevdala, měla pro mne vždy úsměv a&nbsp;ruměnec, potom však už&nbsp;jen ruměnec a&nbsp;hněv. Ženy jsou už&nbsp;takové. Každý den, který vzejde, přináší pro ně&nbsp;novou interpretaci minulosti. Jejich život zřejmě netrpí jednotvárností. Zato pro mne byla interpretace tohoto mého činu vždy stejná&nbsp;– byla to&nbsp;krádež maličkosti, která měla výraznou příchuť, a&nbsp;byla to&nbsp;Albertina vina, jestliže jsem si&nbsp;v&nbsp;jisté době snažil tu&nbsp;událost připomenout, zatímco později bych byl naopak zase za&nbsp;to&nbsp;leccos dal, kdyby se&nbsp;na&nbsp;ni&nbsp;úplně zapomnělo.</span></p>
          <p class="chunk" data-nb-ref-number="449" data-nb-words="250" data-nb-chars="1381"><span class="idea" data-nb-ref-number="449" id="idea449" data-nb-words="250" data-nb-chars="1381">Vzpomínám si&nbsp;taky, že&nbsp;se&nbsp;předtím, než jsme odešli, stalo ještě něco jiného a&nbsp;daleko závažnějšího. Ocitl jsem se&nbsp;na&nbsp;okamžik sám s&nbsp;Adou. Giovanni už&nbsp;dávno ležel a&nbsp;ostatní se&nbsp;loučili s&nbsp;panem Franceskem, který odcházel s&nbsp;Guidem do&nbsp;hotelu. Dlouze jsem se&nbsp;díval na&nbsp;Adu, celou v&nbsp;bílých krajkách s&nbsp;nahými rameny a&nbsp;pažemi, a&nbsp;jen jsem mlčel, i&nbsp;když jsem cítil potřebu něco říci; ale po&nbsp;úvaze jsem nakonec každou větu, kterou jsem měl užuž na&nbsp;jazyku, zase potlačil. Vzpomínám si, že&nbsp;jsem taky uvažoval, jestli by&nbsp;nebylo na&nbsp;místě, kdybych jí&nbsp;řekl: „Jsem tak rád, že&nbsp;se&nbsp;už&nbsp;konečně vdáváš a&nbsp;že si&nbsp;bereš mého velkého přítele Guida. Teprve teď je&nbsp;mezi námi všemu konec!“ Byla by&nbsp;to&nbsp;lež, protože všichni věděli, že&nbsp;mezi námi už&nbsp;všechno skončilo před několika měsíci, ale zdálo se&nbsp;mi, že&nbsp;ta&nbsp;lež by&nbsp;byla překrásným komplimentem, a&nbsp;žena v&nbsp;takových šatech nepochybně na&nbsp;komplimenty čeká a&nbsp;má z&nbsp;nich radost. Ale po&nbsp;dlouhé úvaze jsem nic z&nbsp;toho neřekl. Potlačil jsem ta&nbsp;slova, protože v&nbsp;moři vína, v&nbsp;němž jsem plul, jsem objevil prkno, které mě&nbsp;zachránilo. Uvědomil jsem si, že&nbsp;bych udělal chybu, kdybych dal v&nbsp;sázku Augustiny city, jen abych udělal radost Adě, která mě&nbsp;nemá ráda. Ale zatímco mi&nbsp;hlavou vířily tyto pochybnosti a&nbsp;co jsem se&nbsp;usilovně snažil potlačit ta&nbsp;slova, podíval jsem se&nbsp;po&nbsp;Adě takovým pohledem, že&nbsp;se&nbsp;zvedla, zděšeně se&nbsp;po&nbsp;mně ohlédla, jako by&nbsp;se&nbsp;málem chtěla dát do&nbsp;běhu, a&nbsp;odešla.</span></p>
          <p class="chunk" data-nb-ref-number="450" data-nb-words="176" data-nb-chars="999"><span class="idea" data-nb-ref-number="450" id="idea450" data-nb-words="176" data-nb-chars="999">I&nbsp;na takový pohled se&nbsp;vzpomíná, a&nbsp;možná ještě víc než na&nbsp;slovo; je&nbsp;důležitější, protože v&nbsp;celém slovníku se&nbsp;nenajde slovo, které by&nbsp;dokázalo ženu svléct. Dnes už&nbsp;vím, že&nbsp;můj pohled tenkrát překroutil slova, jež jsem měl na&nbsp;mysli, protože je&nbsp;zjednodušil. V&nbsp;Adiných očích se&nbsp;ten pohled snažil proniknout pod její šaty, a&nbsp;dokonce i&nbsp;pod její pokožku. A&nbsp;nepochybně říkal: „Nechceš si&nbsp;se&nbsp;mnou lehnout do&nbsp;postele?“ Víno je&nbsp;velké nebezpečí, zvlášť proto, že&nbsp;nevynáší na&nbsp;hladinu pravdu, ale naopak něco docela jiného; odhaluje u&nbsp;každého především přešlou a&nbsp;zapomenutou minulost, a&nbsp;ne to, co&nbsp;chce v&nbsp;této chvíli; vytahuje svévolně na&nbsp;světlo každou sebemenší myšlenku, kterou se&nbsp;člověk před delším nebo kratším časem obíral a&nbsp;na kterou už&nbsp;zapomněl; nedbá na&nbsp;škrty a&nbsp;čte všechno, co&nbsp;se&nbsp;ještě dá&nbsp;v&nbsp;našem srdci rozpoznat. A&nbsp;jak víme, v&nbsp;srdci se&nbsp;nedá nic škrtnout tak důkladně jako třeba chybný převod na&nbsp;směnce. Dá&nbsp;se&nbsp;tam přečíst celá naše historie a&nbsp;víno ji&nbsp;vykřikuje bez ohledu na&nbsp;to, co&nbsp;k&nbsp;ní pak život připojil.</span></p>
          <p class="chunk" data-nb-ref-number="451" data-nb-words="92" data-nb-chars="512"><span class="idea" data-nb-ref-number="451" id="idea451" data-nb-words="92" data-nb-chars="512">Domů jsme jeli se&nbsp;ženou drožkou. V&nbsp;jejím přítmí jsem pokládal za&nbsp;svou povinnost Augustu líbat a&nbsp;objímat, protože jsem to&nbsp;v&nbsp;podobných případech často dělával, a&nbsp;kdybych to&nbsp;neudělal, bál jsem se, že&nbsp;by&nbsp;si&nbsp;mohla myslet, že&nbsp;se&nbsp;mezi námi něco změnilo. Nezměnilo se&nbsp;mezi námi nic, i&nbsp;to vykřikovalo víno! Vzala si&nbsp;Zena Cosiniho, který seděl nezměněn vedle ní. Co&nbsp;na&nbsp;tom, že&nbsp;jsem toho dne měl ještě jiné ženy, jejichž počet víno zvětšilo, aby mi&nbsp;udělalo radost tím, že&nbsp;mezi ně&nbsp;zařadilo ještě taky Adu, nebo snad Albertu?</span></p>
          <p class="chunk" data-nb-ref-number="452" data-nb-words="129" data-nb-chars="737"><span class="idea" data-nb-ref-number="452" id="idea452" data-nb-words="129" data-nb-chars="737">Vzpomínám si, že&nbsp;jsem při usínání spatřil na&nbsp;okamžik znovu mramorovou tvář Coplera na&nbsp;smrtelné posteli. Zdálo se, jako by&nbsp;se&nbsp;domáhal spravedlnosti, to&nbsp;znamená slz, které jsem mu&nbsp;slíbil. Ale nedočkal se&nbsp;jich ani tentokrát, protože mě&nbsp;objal a&nbsp;přemohl sen. Nejdřív jsem se&nbsp;však přízraku omluvil: „Počkej ještě chvilku. Hned budu u&nbsp;tebe!“ Ale nebyl jsem u&nbsp;něho už&nbsp;nikdy, protože jsem se&nbsp;nezúčastnil ani jeho pohřbu. Měli jsme tolik práce v&nbsp;domě a&nbsp;já taky mimo dům, že&nbsp;mi&nbsp;na&nbsp;něho nezbyl čas. Několikrát se&nbsp;o&nbsp;něm mluvilo, ale jen žertem, když se&nbsp;připomínalo, kolikrát ho&nbsp;moje opice zabila a&nbsp;vzkřísila. Tak se&nbsp;stal v&nbsp;rodině příslovečným, a&nbsp;kdykoli noviny oznámí něčí smrt a&nbsp;pak ji&nbsp;dementují, jak se&nbsp;to&nbsp;často stává, říkáme: „Jako chudák Copler.“</span></p>
          <p class="chunk" data-nb-ref-number="453" data-nb-words="92" data-nb-chars="518"><span class="idea" data-nb-ref-number="453" id="idea453" data-nb-words="92" data-nb-chars="518">Když jsem druhého dne ráno vstal, bolela mě&nbsp;trochu hlava. Znepokojovalo mě&nbsp;poněkud to&nbsp;mé&nbsp;píchání v&nbsp;boku, pravděpodobně proto, že&nbsp;dokud na&nbsp;mě&nbsp;působilo víno, jsem je&nbsp;vůbec necítil, a&nbsp;tak jsem mu&nbsp;okamžitě odvykl. Ale v&nbsp;podstatě jsem nebyl smutný. K&nbsp;mé pohodě přispěla Augusta, když mi&nbsp;řekla, že&nbsp;bylo dobře, že&nbsp;jsem na&nbsp;hostinu přišel, protože před mým příchodem to&nbsp;tam vypadalo jako o&nbsp;pohřbu. Nemusel jsem si&nbsp;tedy své chování vyčítat. Jen jedno mi&nbsp;nebylo odpuštěno, jak jsem pak pochopil, a&nbsp;to, jak jsem se&nbsp;podíval po&nbsp;Adě!</span></p>
          <p class="chunk" data-nb-ref-number="454" data-nb-words="62" data-nb-chars="365"><span class="idea" data-nb-ref-number="454" id="idea454" data-nb-words="62" data-nb-chars="365">Když jsme se&nbsp;odpoledne setkali, podala mi&nbsp;ruku s&nbsp;úzkostí, jež jen zvětšila mou vlastní. Ale možná že&nbsp;ji&nbsp;tížilo svědomí kvůli tomu úprku, který nebyl vůbec hezký. Jenže můj pohled byl taky pěkná ohavnost. Pamatoval jsem si&nbsp;přesně na&nbsp;pohyb svých očí a&nbsp;chápal jsem, že&nbsp;na&nbsp;něj ten, koho probodly, hned tak nezapomene. Musel jsem to&nbsp;napravit naprosto bratrským chováním.</span></p>
          <p class="chunk" data-nb-ref-number="455" data-nb-words="118" data-nb-chars="667"><span class="idea" data-nb-ref-number="455" id="idea455" data-nb-words="118" data-nb-chars="667">Má-li člověk po&nbsp;pitce kocovinu, není prý na&nbsp;to&nbsp;nic lepšího než se&nbsp;znovu napít. Já&nbsp;se&nbsp;to&nbsp;ráno šel vzpružit ke&nbsp;Carle. Šel jsem k&nbsp;ní, protože jsem toužil po&nbsp;plnějším životě, a&nbsp;právě to&nbsp;vede k&nbsp;alkoholu, ale cestou k&nbsp;ní jsem zatoužil, aby mi&nbsp;poskytla zcela jinou plnost života, než byla ta&nbsp;včerejší. Provázela mě&nbsp;různá nejasná, ale vesměs počestná předsevzetí. Věděl jsem, že&nbsp;se&nbsp;s&nbsp;ní nemůžu rozejít najednou, ale mohl jsem nastoupit cestu k&nbsp;tomuto nanejvýš morálnímu činu pomaloučku. Zatím budu dál mluvit o&nbsp;své ženě. Jednoho krásného dne si&nbsp;bez překvapení uvědomí, jak mám svoji ženu rád. V&nbsp;kapse saka jsem měl další obálku s&nbsp;penězi, abych byl připraven pro každý případ.</span></p>
          <p class="chunk" data-nb-ref-number="456" data-nb-words="22" data-nb-chars="119"><span class="idea" data-nb-ref-number="456" id="idea456" data-nb-words="22" data-nb-chars="119">Přišel jsem ke&nbsp;Carle a&nbsp;za čtvrt hodiny nato mi&nbsp;vyčetla slovy, která mi&nbsp;dlouho zněla v&nbsp;uších, protože byla tak pravdivá:</span></p>
          <p class="chunk" data-nb-ref-number="457" data-nb-words="36" data-nb-chars="196"><span class="idea" data-nb-ref-number="457" id="idea457" data-nb-words="36" data-nb-chars="196">„Ty jsi při milování tak drsný!“ Nejsem si&nbsp;vědom, že&nbsp;bych byl zrovna tenkrát nějak drsný. Začal jsem mluvit o&nbsp;své ženě a&nbsp;moje chvály na&nbsp;Augustu zněly v&nbsp;Carliných uších jako výčitky na&nbsp;její adresu.</span></p>
          <p class="chunk" data-nb-ref-number="458" data-nb-words="30" data-nb-chars="184"><span class="idea" data-nb-ref-number="458" id="idea458" data-nb-words="30" data-nb-chars="184">Potom zase Carla ranila mne. Pro ukrácení dlouhé chvíle jsem jí&nbsp;vykládal, jak jsem se&nbsp;na&nbsp;té&nbsp;hostině otravoval, zvlášť když jsem pronášel přípitek a&nbsp;říkal samé nesmysly. Carla podotkla:</span></p>
          <p class="chunk" data-nb-ref-number="459" data-nb-words="14" data-nb-chars="86"><span class="idea" data-nb-ref-number="459" id="idea459" data-nb-words="14" data-nb-chars="86">„Kdybys svou ženu miloval, určitě bys ten přípitek u&nbsp;stolu jejího otce tak nepopletl.“</span></p>
          <p class="chunk" data-nb-ref-number="460" data-nb-words="12" data-nb-chars="55"><span class="idea" data-nb-ref-number="460" id="idea460" data-nb-words="12" data-nb-chars="55">A&nbsp;políbila mě&nbsp;za&nbsp;odměnu, že&nbsp;mám svou ženu tak málo rád.</span></p>
          <p class="chunk" data-nb-ref-number="461" data-nb-words="114" data-nb-chars="645"><span class="idea" data-nb-ref-number="461" id="idea461" data-nb-words="114" data-nb-chars="645">Touha po&nbsp;plnosti života, která mne hnala ke&nbsp;Carle, mě&nbsp;mezitím zas okamžitě zanesla zpátky k&nbsp;Augustě, jediné, s&nbsp;níž jsem mohl mluvit o&nbsp;své lásce k&nbsp;ní. Vína, kterého jsem se&nbsp;napil jako léku, bylo už&nbsp;moc, anebo jsem v&nbsp;té chvíli potřeboval úplně jiné. Jenže toho dne měl můj vztah ke&nbsp;Carle konečně zněžnět a&nbsp;být korunován sympatiemi, jež si&nbsp;to&nbsp;ubohé děvče, jak jsem pochopil později, tak zasluhovalo. Navrhla mi&nbsp;už&nbsp;několikrát, že&nbsp;mi&nbsp;zazpívá nějakou písničku, protože chtěla znát můj soud. Já&nbsp;však o&nbsp;tom nechtěl ani slyšet, protože mě&nbsp;už&nbsp;na&nbsp;jejím zpěvu nezajímala ani jeho naivita. Řekl jsem jí, že&nbsp;odmítá-li studovat, pak nemá cenu, ani aby zpívala.</span></p>
          <p class="chunk" data-nb-ref-number="462" data-nb-words="31" data-nb-chars="169"><span class="idea" data-nb-ref-number="462" id="idea462" data-nb-words="31" data-nb-chars="169">Byla to&nbsp;z&nbsp;mé strany těžká urážka a&nbsp;Carlu to&nbsp;zabolelo. Seděla vedle mne, abych neviděl její slzy, a&nbsp;dívala se&nbsp;nehnutě na&nbsp;své ruce složené v&nbsp;klíně. Opakovala svou výčitku:</span></p>
          <p class="chunk" data-nb-ref-number="463" data-nb-words="14" data-nb-chars="75"><span class="idea" data-nb-ref-number="463" id="idea463" data-nb-words="14" data-nb-chars="75">„Jak jsi asi drsný k&nbsp;těm, které nemiluješ, když dovedeš být takový ke&nbsp;mně!“</span></p>
          <p class="chunk" data-nb-ref-number="464" data-nb-words="118" data-nb-chars="680"><span class="idea" data-nb-ref-number="464" id="idea464" data-nb-words="118" data-nb-chars="680">Protože jsem dobrák od&nbsp;kosti, dal jsem se&nbsp;jejími slovy obměkčit a&nbsp;poprosil jsem ji, aby mi&nbsp;tedy drásala sluch svým hlasem, příliš velkým na&nbsp;ten malý pokoj. Tentokrát zase nechtěla Carla, a&nbsp;tak jsem musel dokonce pohrozit, že&nbsp;odejdu, jestli mi&nbsp;nevyhoví. Musím se&nbsp;přiznat, že&nbsp;jsem si&nbsp;na&nbsp;okamžik taky myslel, že&nbsp;jsem našel záminku, jak se&nbsp;zase aspoň na&nbsp;okamžik osvobodit, ale moje pokorná služebnice se&nbsp;po&nbsp;té&nbsp;pohrůžce šla se&nbsp;sklopenýma očima posadit k&nbsp;pianu. Chviličku se&nbsp;soustřeďovala a&nbsp;přejela si&nbsp;rukou tvář, jako by&nbsp;z&nbsp;ní chtěla zahnat všechny chmury. Podařilo se&nbsp;jí&nbsp;to&nbsp;tak rychle, že&nbsp;mě&nbsp;to&nbsp;překvapilo, a&nbsp;když ruku zase stáhla, nepřipomínala už&nbsp;její tvář zhola ničím předchozí žal.</span></p>
          <p class="chunk" data-nb-ref-number="465" data-nb-words="35" data-nb-chars="197"><span class="idea" data-nb-ref-number="465" id="idea465" data-nb-words="35" data-nb-chars="197">Bylo to&nbsp;pro mne okamžitě velké překvapení. Carla tu&nbsp;svou písničku říkala, vyprávěla ji, neřvala ji. To&nbsp;řvaní, jak mi&nbsp;pak řekla, jí&nbsp;vnutil učitel; teď mu&nbsp;dala i&nbsp;s&nbsp;učitelem vale. Ta&nbsp;terstská písnička</span></p>
        </section>
        <section>
          <p class="chunk" data-nb-ref-number="466" data-nb-words="18" data-nb-chars="92"><em><span class="idea" data-nb-ref-number="466" id="idea466" data-nb-words="9" data-nb-chars="44">Mám ráda, to&nbsp;je&nbsp;pravda, to&nbsp;přece není hřích.<br></span>
<span class="idea" data-nb-ref-number="467" id="idea467" data-nb-words="9" data-nb-chars="48">V&nbsp;šestnácti se&nbsp;už&nbsp;přece smím dívat po&nbsp;chlapcích…</span></em></p>
        </section>
        <section>
          <p class="chunk" data-nb-ref-number="467" data-nb-words="67" data-nb-chars="376"><span class="idea" data-nb-ref-number="468" id="idea468" data-nb-words="67" data-nb-chars="376">byla cosi jako vyprávění nebo zpověď. Carliny oči jiskřily potutelností a&nbsp;prozrazovaly ještě víc než slova. Nebylo nebezpečí, že&nbsp;by&nbsp;mi&nbsp;praskl bubínek, a&nbsp;tak jsem popošel překvapen a&nbsp;okouzlen až&nbsp;k&nbsp;ní. Sedl jsem si&nbsp;vedle ní&nbsp;a&nbsp;Carla začala tu&nbsp;písničku říkat přímo pro mne a&nbsp;přivřela oči, aby mi&nbsp;ještě lehčím a&nbsp;čistším tónem pověděla, že&nbsp;těch šestnáct let si&nbsp;žádá svobodu a&nbsp;lásku.</span></p>
          <p class="chunk" data-nb-ref-number="468" data-nb-words="72" data-nb-chars="427"><span class="idea" data-nb-ref-number="469" id="idea469" data-nb-words="72" data-nb-chars="427">Tehdy jsem viděl poprvé Carlinu tvářičku, nesmírně čistý ovál přerušený hlubokou vyklenutou rýhou očí a&nbsp;lícních kostí, jehož čistotu ještě zvyšovala sněhobílá pleť, protože v&nbsp;tu chvíli měla obličej obrácený ke&nbsp;mně a&nbsp;ke světlu, takže jej nezastíral jediný stín. A&nbsp;ty sladké tahy ve&nbsp;tváři, jež vypadala jako průsvitná a&nbsp;ukrývala tak dobře krev a&nbsp;tepny, možná příliš slabé, aby je&nbsp;bylo vidět, ty&nbsp;si&nbsp;přímo říkaly o&nbsp;lásku a&nbsp;ochranu.</span></p>
          <p class="chunk" data-nb-ref-number="469" data-nb-words="99" data-nb-chars="571"><span class="idea" data-nb-ref-number="470" id="idea470" data-nb-words="99" data-nb-chars="571">V&nbsp;tu chvíli jsem byl ochoten věnovat jí&nbsp;všecku tu&nbsp;lásku a&nbsp;ochranu bez jakýchkoli výhrad, přestože jsem se&nbsp;zrovna tak silně toužil vrátit k&nbsp;Augustě, neboť v&nbsp;tom okamžiku Carla nevyžadovala nic než otcovský cit, který jsem jí&nbsp;mohl věnovat, aniž bych kohokoli podváděl. To&nbsp;bylo velké zadostiučinění! Byl jsem dál s&nbsp;Carlou, dával jsem jí, oč&nbsp;si&nbsp;její oválná tvářička říkala, a&nbsp;přitom jsem se&nbsp;nevzdaloval od&nbsp;Augusty! Moje city ke&nbsp;Carle zněžněly. Od&nbsp;této chvíle, kdy jsem pocítil potřebu poctivosti a&nbsp;čistoty, jsem ji&nbsp;už&nbsp;nemusel opouštět, mohl jsem s&nbsp;ní zůstat a&nbsp;jen změnit řeč.</span></p>
          <p class="chunk" data-nb-ref-number="470" data-nb-words="75" data-nb-chars="444"><span class="idea" data-nb-ref-number="471" id="idea471" data-nb-words="75" data-nb-chars="444">Vděčil jsem za&nbsp;tu&nbsp;novou něhu její oválné tvářičce, kterou jsem tehdy objevil, nebo jejímu hudebnímu talentu? Ten talent byl nepopiratelný. Její terstská písnička končila slokou, v&nbsp;níž ta&nbsp;dívka říká, že&nbsp;je&nbsp;už&nbsp;stará a&nbsp;sešlá a&nbsp;že už&nbsp;nepotřebuje žádnou jinou svobodu než svobodu umřít. Carla vložila i&nbsp;do té&nbsp;ubohé sloky plno potměšilosti. Bylo to&nbsp;opět mládí, jež předstírá stáří, jen aby mohlo z&nbsp;tohoto nového hlediska ještě líp vyjádřit svá práva.</span></p>
          <p class="chunk" data-nb-ref-number="471" data-nb-words="33" data-nb-chars="175"><span class="idea" data-nb-ref-number="472" id="idea472" data-nb-words="33" data-nb-chars="175">Když dozpívala a&nbsp;viděla můj obdiv, i&nbsp;ona poprvé pocítila, že&nbsp;mě&nbsp;nejen miluje, ale taky má&nbsp;ráda. Poznala, že&nbsp;se&nbsp;mi&nbsp;ta&nbsp;písnička líbila víc než zpěv, kterému ji&nbsp;učil její učitel.</span></p>
          <p class="chunk" data-nb-ref-number="472" data-nb-words="13" data-nb-chars="81"><span class="idea" data-nb-ref-number="473" id="idea473" data-nb-words="13" data-nb-chars="81">„Škoda,“ dodala smutně, „že se&nbsp;tím člověk nemůže živit, pokud nechce do&nbsp;šantánu.“</span></p>
          <p class="chunk" data-nb-ref-number="473" data-nb-words="32" data-nb-chars="199"><span class="idea" data-nb-ref-number="474" id="idea474" data-nb-words="32" data-nb-chars="199">Snadno jsem ji&nbsp;přesvědčil, že&nbsp;to&nbsp;není pravda. Na&nbsp;světě je&nbsp;plno velkých umělkyň, které nezpívají, ale recitují. Chtěla slyšet jejich jména. Byla blažená, když slyšela, co&nbsp;by&nbsp;mohlo její umění znamenat.</span></p>
          <p class="chunk" data-nb-ref-number="474" data-nb-words="17" data-nb-chars="102"><span class="idea" data-nb-ref-number="475" id="idea475" data-nb-words="17" data-nb-chars="102">„Vím,“ dodala prostomyslně, „že takovýto zpěv je&nbsp;těžší než zpěv, při kterém stačí řvát z&nbsp;plných plic.“</span></p>
          <p class="chunk" data-nb-ref-number="475" data-nb-words="63" data-nb-chars="355"><span class="idea" data-nb-ref-number="476" id="idea476" data-nb-words="63" data-nb-chars="355">Usmál jsem se&nbsp;a&nbsp;nepřel jsem se. I&nbsp;její umění bylo nepochybně těžké a&nbsp;ona to&nbsp;věděla, protože to&nbsp;bylo jediné umění, které znala. Ta&nbsp;písnička ji&nbsp;stála nesmírně dlouhé studium. Opakovala si&nbsp;ji&nbsp;znovu a&nbsp;znovu a&nbsp;opravovala přitom intonaci každého slova, každé noty. Teď studovala další, ale tu&nbsp;bude umět až&nbsp;za&nbsp;několik týdnů. Do&nbsp;té&nbsp;doby ji&nbsp;nechtěla nikomu zpívat.</span></p>
          <p class="chunk" data-nb-ref-number="476" data-nb-words="76" data-nb-chars="430"><span class="idea" data-nb-ref-number="477" id="idea477" data-nb-words="76" data-nb-chars="430">V&nbsp;pokoji, kde se&nbsp;dosud odehrávaly jen samé brutální scény, nastala chvíle blaha. Najednou se&nbsp;i&nbsp;před Carlou otevřela umělecká kariéra. Kariéra, která by&nbsp;mě&nbsp;od&nbsp;ní&nbsp;osvobodila. Velice podobná té, o&nbsp;které pro ni&nbsp;kdysi snil Copler! Navrhl jsem jí, že&nbsp;jí&nbsp;najdu učitele. Nejdřív se&nbsp;toho slova lekla, ale pak se&nbsp;dala snadno přesvědčit, když jsem prohlásil, že&nbsp;to&nbsp;může zkusit a&nbsp;že ho&nbsp;může nechat běžet, kdyby se&nbsp;jí&nbsp;zdál nudný nebo zbytečný.</span></p>
          <p class="chunk" data-nb-ref-number="477" data-nb-words="189" data-nb-chars="1054"><span class="idea" data-nb-ref-number="478" id="idea478" data-nb-words="189" data-nb-chars="1054">Toho dne mi&nbsp;bylo velice dobře i&nbsp;u&nbsp;Augusty. Cítil jsem v&nbsp;duši pohodu, jako bych se&nbsp;vracel z&nbsp;procházky, a&nbsp;ne od&nbsp;Carly, nebo jako ji&nbsp;zřejmě cítíval Copler, když od&nbsp;nich odcházel a&nbsp;neměl důvod se&nbsp;na&nbsp;ně&nbsp;zlobit. Kochal jsem se&nbsp;tím, jako bych dorazil do&nbsp;oázy. Kdyby byl můj dlouhý poměr s&nbsp;Carlou probíhal ve&nbsp;věčném vzrušení, bylo by&nbsp;to&nbsp;pro mne a&nbsp;moje zdraví nesmírně vážné. Estetická krása však způsobila, že&nbsp;od&nbsp;tohoto dne probíhalo všechno pokojněji, byť s&nbsp;lehkými poruchami nezbytnými k&nbsp;oživení mé&nbsp;lásky jak ke&nbsp;Carle, tak k&nbsp;Augustě. Každá má&nbsp;návštěva u&nbsp;Carly znamenala sice nevěru vůči Augustě, ale to&nbsp;všechno bylo brzy zapomenuto v&nbsp;koupeli zdraví a&nbsp;dobrých předsevzetí. A&nbsp;ta dobrá předsevzetí nebyla brutální a&nbsp;rozčilující, jako když mi&nbsp;hrdlo svírala touha prohlásit Carle, že&nbsp;se&nbsp;s&nbsp;ní nikdy neuvidím. Byla mírná a&nbsp;otcovská&nbsp;– myslel jsem znovu na&nbsp;její uměleckou kariéru. Opouštět každý den ženu a&nbsp;pak za&nbsp;ní&nbsp;nazítří běžet, to&nbsp;by&nbsp;bylo namáhavé, to&nbsp;by&nbsp;moje srdce nevydrželo. Zatímco takto zůstávala Carla pořád v&nbsp;mé moci a&nbsp;já ji&nbsp;řídil hned tím, hned oním směrem.</span></p>
          <p class="chunk" data-nb-ref-number="478" data-nb-words="53" data-nb-chars="326"><span class="idea" data-nb-ref-number="479" id="idea479" data-nb-words="53" data-nb-chars="326">Dlouho nebyla má&nbsp;dobrá předsevzetí natolik silná, aby mě&nbsp;přiměla běhat po&nbsp;městě a&nbsp;hledat pro Carlu učitele. Utěšoval jsem se&nbsp;svým dobrým předsevzetím, ale nehnul jsem ani prstem. Potom se&nbsp;mi&nbsp;jednoho krásného dne Augusta svěřila, že&nbsp;čeká dítě, a&nbsp;tu nabylo moje předsevzetí na&nbsp;okamžik obrovitých rozměrů a&nbsp;Carla dostala učitele.</span></p>
          <p class="chunk" data-nb-ref-number="479" data-nb-words="228" data-nb-chars="1387"><span class="idea" data-nb-ref-number="480" id="idea480" data-nb-words="228" data-nb-chars="1387">Váhal jsem tak dlouho taky proto, že&nbsp;se&nbsp;ve&nbsp;svém novém oboru dokázala pustit do&nbsp;skutečně vážné práce i&nbsp;bez učitele. Týden co&nbsp;týden mi&nbsp;předváděla novou písničku, přesně propracovanou v&nbsp;gestu i&nbsp;slově. Leckteré tóny by&nbsp;byly ještě potřebovaly vybrousit, ale možná že&nbsp;by&nbsp;se&nbsp;byly nakonec upravily samy. Rozhodujícím dokladem toho, že&nbsp;Carla je&nbsp;skutečná umělkyně, bylo pro mne to, jakým způsobem své písničky neustále zdokonalovala, aniž se&nbsp;zřekla toho nejlepšího, co&nbsp;dokázala vyhmátnout hned napoprvé. Přiměl jsem ji&nbsp;několikrát, aby mi&nbsp;znovu předvedla svoji první píseň, a&nbsp;zjistil jsem, že&nbsp;k&nbsp;ní pokaždé přidala nějaký nový a&nbsp;působivý akcent. Vezme-li se&nbsp;v&nbsp;úvahu, jak byla málo vzdělaná, byl to&nbsp;zázrak, že&nbsp;se&nbsp;jí&nbsp;v&nbsp;úsilí o&nbsp;silný výraz nikdy nestalo, aby do&nbsp;své písničky vnesla falešný nebo přehnaný tón. Jako pravý umělec přidávala každý den ke&nbsp;své stavbičce kamínek, ale celek přitom zůstával nedotčen. I&nbsp;když ji&nbsp;diktoval pořád jeden a&nbsp;týž cit, písnička byla pokaždé jiná. Než začala zpívat, přejela si&nbsp;Carla vždycky rukou tvář a&nbsp;okamžik soustředění pod tou rukou ji&nbsp;stačil vrhnout po&nbsp;hlavě do&nbsp;malé komedie, kterou měla vytvořit. Komedie, jež nebyla vždy dětinská. Ironický mentor z&nbsp;písničky <em>Rosino, děvče z&nbsp;chalupy</em> sice hrozil, ale nebylo to&nbsp;nic vážného. Zpěvačka jako by&nbsp;naznačovala, že&nbsp;to&nbsp;je&nbsp;každodenní historie. Carla si&nbsp;ovšem myslela na&nbsp;něco jiného, ale nakonec dospěla ke&nbsp;stejnému výsledku.</span></p>
          <p class="chunk" data-nb-ref-number="480" data-nb-words="12" data-nb-chars="73"><span class="idea" data-nb-ref-number="481" id="idea481" data-nb-words="12" data-nb-chars="73">„Cítím s&nbsp;Rosinou,“ říkávala, „jinak by&nbsp;nestálo za&nbsp;to&nbsp;tu&nbsp;písničku zpívat.“</span></p>
          <p class="chunk" data-nb-ref-number="481" data-nb-words="193" data-nb-chars="1092"><span class="idea" data-nb-ref-number="482" id="idea482" data-nb-words="193" data-nb-chars="1092">Občas se&nbsp;stalo, že&nbsp;Carla bezděky znovu roznítila mou lásku k&nbsp;Augustě a&nbsp;moje špatné svědomí. To&nbsp;se&nbsp;ukázalo, kdykoli se&nbsp;pokusila o&nbsp;útok na&nbsp;pozici, kterou tak bezpečně zaujímala má&nbsp;žena. Carla mě&nbsp;vždy živě toužila mít u&nbsp;sebe celou noc; svěřila se&nbsp;mi, že&nbsp;se&nbsp;jí&nbsp;zdá, že&nbsp;naše intimita trpí tím, že&nbsp;jsme dosud spolu nezůstali přes noc. Protože jsem si&nbsp;chtěl zvyknout být k&nbsp;ní laskavější, neodmítl jsem to&nbsp;nadobro, ale skoro vždycky jsem si&nbsp;uvědomil, že&nbsp;bych něco takového nemohl udělat, leda že&nbsp;bych se&nbsp;smířil s&nbsp;tím, že&nbsp;ráno najdu Augustu u&nbsp;okna, kde na&nbsp;mne čekala celou noc. A&nbsp;pak, nebyla by&nbsp;to&nbsp;další zrada na&nbsp;mé&nbsp;ženě? Občas, to&nbsp;znamená, kdykoli jsem pln touhy běžel ke&nbsp;Carle, jsem byl užuž nakloněn jí&nbsp;vyhovět, ale hned potom jsem viděl, že&nbsp;to&nbsp;je&nbsp;nemožné a&nbsp;nevhodné. Dlouho jsme však nedokázali představu něčeho takového ani vyloučit, ani uskutečnit. Vypadalo to, jako bychom se&nbsp;dohodli: dříve či&nbsp;později tu&nbsp;noc spolu přece jen strávíme. Možnost tu&nbsp;byla, protože mezitím jsem Grecovy přiměl, aby dali výpověď nájemníkům, kteří dělili jejich byt na&nbsp;dvě poloviny, a&nbsp;Carla měla konečně svoji ložnici.</span></p>
          <p class="chunk" data-nb-ref-number="482" data-nb-words="76" data-nb-chars="407"><span class="idea" data-nb-ref-number="483" id="idea483" data-nb-words="76" data-nb-chars="407">Právě v&nbsp;tu dobu, bylo to&nbsp;krátce po&nbsp;Guidově svatbě, došlo u&nbsp;tchána ke&nbsp;krizi, která ho&nbsp;později také zabila, a&nbsp;já byl tak neopatrný, že&nbsp;jsem Carle pověděl, že&nbsp;moje žena musí zůstat přes noc u&nbsp;otce, aby si&nbsp;tchyně mohla trochu odpočinout. Nebylo vyhnutí&nbsp;– Carla si&nbsp;usmyslela, že&nbsp;tu&nbsp;noc, která byla pro mou ženu tak bolestná, strávím u&nbsp;ní. Neměl jsem odvahu se&nbsp;tomu vrtochu vzepřít a&nbsp;s&nbsp;těžkým srdcem jsem přikývl.</span></p>
          <p class="chunk" data-nb-ref-number="483" data-nb-words="77" data-nb-chars="412"><span class="idea" data-nb-ref-number="484" id="idea484" data-nb-words="77" data-nb-chars="412">Připravil jsem se&nbsp;na&nbsp;tu&nbsp;oběť. Ráno jsem ke&nbsp;Carle nešel, a&nbsp;tak jsem k&nbsp;ní večer běžel plný touhy a&nbsp;říkal jsem si, že&nbsp;to&nbsp;je&nbsp;dětinství myslet si, že&nbsp;Augustu podvádím víc tím, že&nbsp;ji&nbsp;podvádím ve&nbsp;chvíli, kdy trpí z&nbsp;jiných důvodů. Tak se&nbsp;ukázalo, že&nbsp;jsem nakonec ztratil trpělivost, když mě&nbsp;chudák Augusta zdržovala vysvětlováním, co&nbsp;mám dělat, abych měl všechno, co&nbsp;potřebuju k&nbsp;večeři, na&nbsp;noc, a&nbsp;dokonce i&nbsp;ráno ke&nbsp;kávě.</span></p>
          <p class="chunk" data-nb-ref-number="484" data-nb-words="86" data-nb-chars="520"><span class="idea" data-nb-ref-number="485" id="idea485" data-nb-words="86" data-nb-chars="520">Carla mě&nbsp;přijala v&nbsp;pracovně. Brzy nato nám její matka a&nbsp;služka v&nbsp;jedné osobě přinesla malou, ale výtečnou večeři, kterou jsem doplnil zákusky, jež jsem přinesl. Potom přišla stařena sklidit ze&nbsp;stolu a&nbsp;já bych si&nbsp;byl nejraději hned lehl, ale bylo skutečně ještě příliš brzy a&nbsp;Carla mě&nbsp;přiměla sedět a&nbsp;poslouchat, jak zpívá. Probrala celý svůj repertoár a&nbsp;byly to&nbsp;opravdu nejlepší chvíle celého večera, protože dychtivost, s&nbsp;níž jsem čekal na&nbsp;svou milenku, byla znásobena potěšením, jež mi&nbsp;vždy přinášely Carliny písničky.</span></p>
          <p class="chunk" data-nb-ref-number="485" data-nb-words="30" data-nb-chars="182"><span class="idea" data-nb-ref-number="486" id="idea486" data-nb-words="30" data-nb-chars="182">„Obecenstvo by&nbsp;tě&nbsp;zahrnulo květy a&nbsp;potleskem,“ prohlásil jsem v&nbsp;jisté chvíli. Zapomněl jsem přitom, že&nbsp;by&nbsp;nebylo možné přivést celé obecenstvo do&nbsp;takového stavu, v&nbsp;jakém jsem byl já.</span></p>
          <p class="chunk" data-nb-ref-number="486" data-nb-words="44" data-nb-chars="258"><span class="idea" data-nb-ref-number="487" id="idea487" data-nb-words="44" data-nb-chars="258">Nakonec jsme si&nbsp;lehli do&nbsp;jedné postele v&nbsp;malém neupraveném pokojíku, který vypadal jako chodba přepažená zdí. Nechtělo se&nbsp;mi&nbsp;ještě spát a&nbsp;byl jsem zoufalý při pomyšlení, že&nbsp;ani kdyby se&nbsp;mi&nbsp;spát chtělo, stejně bych nemohl, protože jsem tam neměl dost vzduchu.</span></p>
          <p class="chunk" data-nb-ref-number="487" data-nb-words="48" data-nb-chars="272"><span class="idea" data-nb-ref-number="488" id="idea488" data-nb-words="48" data-nb-chars="272">Ozval se&nbsp;bázlivý hlas Carliny matky. Volala na&nbsp;dceru a&nbsp;ta místo odpovědi šla ke&nbsp;dveřím a&nbsp;pootevřela je. Slyšel jsem, jak se&nbsp;stařeny podrážděným hlasem ptá, co&nbsp;chce. Matka řekla bázlivě cosi, čemu jsem nerozuměl, a&nbsp;tu se&nbsp;Carla rozkřikla a&nbsp;pak jí&nbsp;přirazila dveře před nosem:</span></p>
          <p class="chunk" data-nb-ref-number="488" data-nb-words="11" data-nb-chars="52"><span class="idea" data-nb-ref-number="489" id="idea489" data-nb-words="11" data-nb-chars="52">„Dej mi&nbsp;pokoj! Už&nbsp;jsem ti&nbsp;řekla, že&nbsp;dnes spím tady!“</span></p>
          <p class="chunk" data-nb-ref-number="489" data-nb-words="133" data-nb-chars="785"><span class="idea" data-nb-ref-number="490" id="idea490" data-nb-words="133" data-nb-chars="785">Tak jsem se&nbsp;dozvěděl, že&nbsp;Čada, která se&nbsp;v&nbsp;noci velice bála, spávala vždycky s&nbsp;matkou ve&nbsp;staré ložnici, kde měla další postel, zatímco ta, na&nbsp;které jsme měli spolu spát, zůstávala prázdná. Přiměla mě&nbsp;vyvést tenhle kousek Augustě určitě jen ze&nbsp;strachu. S&nbsp;potměšilým veselím, které jsem nesdílel, se&nbsp;přiznala, že&nbsp;se&nbsp;mnou se&nbsp;cítí bezpečněji než s&nbsp;matkou. Ta&nbsp;postel hned vedle její oddělené pracovny mi&nbsp;nešla z&nbsp;hlavy. Dosud jsem ji&nbsp;nikdy neviděl. Zmocnila se&nbsp;mne žárlivost. A&nbsp;brzy nato jsem navíc pocítil opovržení nad tím, jak se&nbsp;Carla chovala k&nbsp;chuděře své matce. V&nbsp;tom byla trochu jiná než Augusta, která se&nbsp;vzdala mé&nbsp;společnosti, jen aby pomohla svým rodičům. Já, který snášel s&nbsp;takovou trpělivostí zlostné výbuchy svého ubohého otce, jsem na&nbsp;nedostatek ohledů k&nbsp;rodičům zvlášť citlivý.</span></p>
          <p class="chunk" data-nb-ref-number="490" data-nb-words="100" data-nb-chars="588"><span class="idea" data-nb-ref-number="491" id="idea491" data-nb-words="100" data-nb-chars="588">Carla si&nbsp;nemohla všimnout ani mé&nbsp;žárlivosti, ani mého opovržení. Známky žárlivosti jsem potlačil, protože jsem si&nbsp;uvědomil, že&nbsp;na&nbsp;ni&nbsp;nemám žádné právo vzhledem k&nbsp;tomu, že&nbsp;jsem si&nbsp;většinu času přál, aby mi&nbsp;mou milenku někdo přebral. A&nbsp;zrovna tak nemělo žádný smysl dávat tomu ubohému děvčeti najevo pohrdání, i&nbsp;když se&nbsp;moje zlost v&nbsp;té chvíli ještě znásobila z&nbsp;důvodů, jež vyvolaly moji žárlivost, protože jsem si&nbsp;už&nbsp;zase pohrával s&nbsp;přáním dát jí&nbsp;nadobro vale. Bylo třeba udělat jen jedno, dostat se&nbsp;co&nbsp;nejrychleji z&nbsp;toho pokojíku s&nbsp;necelým krychlovým metrem vzduchu, a&nbsp;to ještě přehřátého.</span></p>
          <p class="chunk" data-nb-ref-number="491" data-nb-words="235" data-nb-chars="1281"><span class="idea" data-nb-ref-number="492" id="idea492" data-nb-words="235" data-nb-chars="1281">Už&nbsp;se&nbsp;ani dobře nepamatuju, jakou záminku jsem uvedl, abych se&nbsp;odtud dostal. Horečně jsem se&nbsp;začal strojit. Vykládal jsem cosi o&nbsp;klíči, který jsem zapomněl dát ženě, takže by&nbsp;se&nbsp;nedostala domů, kdyby potřebovala. Ukázal jsem ten klíč; byl to&nbsp;klíč, který jsem nosil pořád v&nbsp;kapse, ale já&nbsp;ho&nbsp;předložil jako hmatatelný důkaz o&nbsp;pravdivosti svého tvrzení. Carla se&nbsp;mě&nbsp;ani nepokusila zadržet; ustrojila se&nbsp;a&nbsp;sešla se&nbsp;mnou, aby mi&nbsp;posvítila. Na&nbsp;schodech se&nbsp;mi&nbsp;ve&nbsp;tmě zdálo, že&nbsp;si&nbsp;mě&nbsp;měří inkvizitorským pohledem, který mě&nbsp;zmátl: začínala do&nbsp;mne vidět? Nebylo to&nbsp;tak snadné, uměl jsem se&nbsp;přetvařovat víc než dobře. Abych jí&nbsp;poděkoval za&nbsp;to, že&nbsp;mě&nbsp;nechala jít, tiskl jsem jí&nbsp;co&nbsp;chvíli rty na&nbsp;tváře a&nbsp;předstíral jsem, že&nbsp;pořád ještě tonu v&nbsp;roztoužení, které mě&nbsp;k&nbsp;ní přivedlo. Má&nbsp;přetvářka měla úspěch, o&nbsp;tom nakonec nebylo pochyb. Krátce předtím mi&nbsp;Carla v&nbsp;návalu lásky řekla, že&nbsp;jméno Zeno, které mi&nbsp;pověsili na&nbsp;krk rodiče, je&nbsp;ošklivé a&nbsp;vůbec se&nbsp;ke&nbsp;mně nehodí. Byla by&nbsp;si&nbsp;přála, abych se&nbsp;jmenoval Dario, a&nbsp;když se&nbsp;tam v&nbsp;té tmě se&nbsp;mnou loučila, oslovila mě&nbsp;tímto jménem. Potom si&nbsp;všimla, že&nbsp;se&nbsp;venku schyluje k&nbsp;bouřce, a&nbsp;nabídla mi, že&nbsp;mi&nbsp;půjde pro deštník. Ale já&nbsp;ji&nbsp;už&nbsp;rozhodně nemohl dál snést, a&nbsp;tak jsem běžel pryč, v&nbsp;ruce pořád ten klíč, v&nbsp;jehož hodnověrnost jsem už&nbsp;začínal sám věřit.</span></p>
          <p class="chunk" data-nb-ref-number="492" data-nb-words="130" data-nb-chars="772"><span class="idea" data-nb-ref-number="493" id="idea493" data-nb-words="130" data-nb-chars="772">Hlubokou tmu noci přerušovaly co&nbsp;chvíli oslepující blesky. Hukot hromů se&nbsp;zdál velice daleko. Vzduch byl ještě klidný a&nbsp;dusný jako v&nbsp;tom Carlině pokojíku. I&nbsp;řídké kapičky, které padaly, byly vlažné. Nahoře to&nbsp;už&nbsp;viditelně hrozilo bouřkou, a&nbsp;tak jsem se&nbsp;dal do&nbsp;běhu. Naštěstí jsem na&nbsp;Corsia Stadion zahlédl otevřený a&nbsp;osvětlený průjezd, kde jsem se&nbsp;právě včas schoval. Hned nato začal liják. Potom jej přerušil zuřivý nápor větru, s&nbsp;nímž se&nbsp;přihnal i&nbsp;hrom, který znenadání uhodil docela blizoučko. Zachvěl jsem se. To&nbsp;bych se&nbsp;opravdu pořádně kompromitoval, kdybych se&nbsp;dal v&nbsp;takovou dobu zabít bleskem na&nbsp;Corsia Stadion. Ještě že&nbsp;mě&nbsp;i&nbsp;má žena znala jako člověka s&nbsp;roztodivnými zálibami, který je&nbsp;schopen se&nbsp;vydat v&nbsp;noci až&nbsp;sem, u&nbsp;takového chlapíka se&nbsp;omluví vždycky všechno.</span></p>
          <p class="chunk" data-nb-ref-number="493" data-nb-words="28" data-nb-chars="156"><span class="idea" data-nb-ref-number="494" id="idea494" data-nb-words="28" data-nb-chars="156">Musel jsem v&nbsp;tom průjezdu zůstat přes hodinu. Pořád se&nbsp;zdálo, že&nbsp;se&nbsp;nečas užuž zmírní, ale vzápětí se&nbsp;rozzuřil v&nbsp;jiné podobě nanovo. Teď zase padaly kroupy.</span></p>
          <p class="chunk" data-nb-ref-number="494" data-nb-words="68" data-nb-chars="382"><span class="idea" data-nb-ref-number="495" id="idea495" data-nb-words="68" data-nb-chars="382">Přišel mi&nbsp;dělat společnost domovník a&nbsp;musel jsem mu&nbsp;dát pár šestáků, aby ještě nezavíral. Potom vešel do&nbsp;průjezdu jakýsi pán v&nbsp;bílých šatech, mokrý, až&nbsp;z&nbsp;něho crčelo. Byl starý, hubený a&nbsp;suchý. Nikdy jsem se&nbsp;s&nbsp;ním pak už&nbsp;neviděl, ale dodnes jsem nedokázal zapomenout na&nbsp;ty&nbsp;jeho svítící černé oči a&nbsp;na energii, která vyzařovala z&nbsp;celé jeho postavičky. Hromoval na&nbsp;to, že&nbsp;tak promokl.</span></p>
          <p class="chunk" data-nb-ref-number="495" data-nb-words="31" data-nb-chars="164"><span class="idea" data-nb-ref-number="496" id="idea496" data-nb-words="31" data-nb-chars="164">Já&nbsp;se&nbsp;vždycky rád bavil s&nbsp;lidmi, které neznám. S&nbsp;nimi se&nbsp;cítím zdravý a&nbsp;jistý. Je&nbsp;to&nbsp;přímo odpočinek. Stačí jen dávat pozor, abych nekulhal, a&nbsp;všechno je&nbsp;v&nbsp;pořádku.</span></p>
          <p class="chunk" data-nb-ref-number="496" data-nb-words="34" data-nb-chars="187"><span class="idea" data-nb-ref-number="497" id="idea497" data-nb-words="34" data-nb-chars="187">Když se&nbsp;konečně trochu vyčasilo, vyrazil jsem okamžitě, ale ne&nbsp;domů, nýbrž k&nbsp;tchánovi. V&nbsp;té chvíli se&nbsp;mi&nbsp;zdálo, že&nbsp;je&nbsp;mou povinností se&nbsp;tam okamžitě hlásit a&nbsp;pochlubit se, že&nbsp;jsem přišel.</span></p>
          <p class="chunk" data-nb-ref-number="497" data-nb-words="36" data-nb-chars="204"><span class="idea" data-nb-ref-number="498" id="idea498" data-nb-words="36" data-nb-chars="204">Tchán na&nbsp;chvíli usnul a&nbsp;Augusta, které pomáhala ošetřovatelka, mohla přijít za&nbsp;mnou. Řekla, že&nbsp;jsem udělal dobře, že&nbsp;jsem přišel, a&nbsp;s&nbsp;pláčem se&nbsp;mi&nbsp;vrhla do&nbsp;náruče. Byla svědkem toho, jak otec hrozně trpí.</span></p>
          <p class="chunk" data-nb-ref-number="498" data-nb-words="126" data-nb-chars="707"><span class="idea" data-nb-ref-number="499" id="idea499" data-nb-words="126" data-nb-chars="707">Všimla si, že&nbsp;jsem celý promoklý. Uložila mě&nbsp;do&nbsp;lenošky a&nbsp;zabalila mě&nbsp;do&nbsp;pokrývek. Potom zůstala chvíli u&nbsp;mne. Byl jsem velice unaven a&nbsp;i během té&nbsp;chvilky, co&nbsp;byla se&nbsp;mnou, jsem se&nbsp;musel bránit spánku. Cítil jsem se&nbsp;velice nevinný, protože jsem ji&nbsp;dosud ještě nikdy nepodvedl tak, abych strávil celou noc daleko od&nbsp;rodinného krbu. Ta&nbsp;nevinnost byla tak krásná, že&nbsp;jsem se&nbsp;ji&nbsp;pokusil ještě zvýšit. Začal jsem vykládat něco, co&nbsp;se&nbsp;podobalo zpovědi. Řekl jsem jí, že&nbsp;se&nbsp;cítím slabý a&nbsp;provinilý, a&nbsp;poněvadž se&nbsp;v&nbsp;tom okamžiku na&nbsp;mne podívala, jako by&nbsp;očekávala vysvětlení, okamžitě jsem zase zatáhl hlavu do&nbsp;ulity a&nbsp;pustil jsem se&nbsp;do&nbsp;filozofování o&nbsp;tom, že&nbsp;pocit viny provází každou mou myšlenku, každý můj dech.</span></p>
          <p class="chunk" data-nb-ref-number="499" data-nb-words="17" data-nb-chars="110"><span class="idea" data-nb-ref-number="500" id="idea500" data-nb-words="17" data-nb-chars="110">„Zrovna tak uvažují řeholníci,“ řekla Augusta, „kdo ví, jestli nejsme tak trestáni za&nbsp;viny, o&nbsp;kterých nevíme.“</span></p>
          <p class="chunk" data-nb-ref-number="500" data-nb-words="51" data-nb-chars="324"><span class="idea" data-nb-ref-number="501" id="idea501" data-nb-words="51" data-nb-chars="324">Její slova byla vhodným doprovodem slz, které se&nbsp;jí&nbsp;nepřestávaly řinout. Zdálo se&nbsp;mi, že&nbsp;dobře nepochopila rozdíl mezi mou myšlenkou a&nbsp;představami řeholníků, ale nechtěl jsem o&nbsp;tom diskutovat a&nbsp;za monotónního hučení větru, který zesílil, jsem v&nbsp;pohodě, k&nbsp;níž přispěl i&nbsp;můj náznak zpovědi, usnul dlouhým posilňujícím spánkem.</span></p>
        </section>
        <section>
          <p class="chunk" data-nb-ref-number="501" data-nb-words="109" data-nb-chars="596"><span class="idea" data-nb-ref-number="502" id="idea502" data-nb-words="109" data-nb-chars="596">Když přišlo na&nbsp;toho učitele zpěvu, vyřídilo se&nbsp;všecko v&nbsp;několika hodinách. Měl jsem ho&nbsp;už&nbsp;dávno vybraného a&nbsp;po pravdě řečeno jsem se&nbsp;zastavil u&nbsp;jeho jména především proto, že&nbsp;byl nejlevnější v&nbsp;celém Terstu. Abych se&nbsp;nekompromitoval, šla se&nbsp;s&nbsp;ním domluvit sama Carla. Já&nbsp;ho&nbsp;nikdy nespatřil, ale musím říct, že&nbsp;teď už&nbsp;o&nbsp;něm toho vím hodně a&nbsp;že to&nbsp;je&nbsp;jeden z&nbsp;lidí, kterých si&nbsp;na&nbsp;světě nejvíc vážím. Je&nbsp;to&nbsp;zřejmě prostý a&nbsp;zdravý chlapík, což je&nbsp;zvláštní u&nbsp;umělce, který žije pro své umění tak jako tenhle Vittorio Lali. Krátce a&nbsp;dobře, je&nbsp;to&nbsp;záviděníhodný člověk, protože je&nbsp;geniální a&nbsp;přitom zdravý.</span></p>
          <p class="chunk" data-nb-ref-number="502" data-nb-words="155" data-nb-chars="933"><span class="idea" data-nb-ref-number="503" id="idea503" data-nb-words="155" data-nb-chars="933">Zpozoroval jsem okamžitě, že&nbsp;Carlin hlas zvláčněl a&nbsp;získal na&nbsp;ohebnosti. Obávali jsme se, že&nbsp;ji&nbsp;učitel bude do&nbsp;něčeho nutit tak jako kdysi ten Coplerův. Možná že&nbsp;se&nbsp;přizpůsobil Carlinu přání, ale fakt je, že&nbsp;zůstala nadále u&nbsp;žánru, který měla nejraději. Teprve po&nbsp;řadě měsíců si&nbsp;všimla, že&nbsp;se&nbsp;od&nbsp;něho lehce vzdálila, a&nbsp;přitom zjemněla. Nezpívala už&nbsp;terstské písničky, a&nbsp;pak ani neapolské, ale přešla k&nbsp;Mozartovi a&nbsp;Schubertovi. Vzpomínám zejména na&nbsp;jednu ukolébavku připisovanou Mozartovi a&nbsp;ve dnech, kdy cítím ostřeji smutek života a&nbsp;oplakávám to&nbsp;mladičké děvče, jež bylo moje a&nbsp;jež jsem nemiloval, zní mi&nbsp;ta&nbsp;Ukolébavka v&nbsp;uších jako výčitka. Vidím pak před sebou znovu Carlu v&nbsp;roli matky, jak vydává z&nbsp;prsou nejsladší tóny, aby přivolala spánek pro své dítě. A&nbsp;přitom nemohla být dobrou matkou, ačkoli byla nezapomenutelnou milenkou, protože byla špatná dcera. Ale jak je&nbsp;vidět, umět zpívat jako matka je&nbsp;rys, který přikryje všechno.</span></p>
          <p class="chunk" data-nb-ref-number="503" data-nb-words="136" data-nb-chars="820"><span class="idea" data-nb-ref-number="504" id="idea504" data-nb-words="136" data-nb-chars="820">Od&nbsp;Carly jsem se&nbsp;dozvěděl historii jejího učitele. Studoval několik let na&nbsp;vídeňské konzervatoři, a&nbsp;když se&nbsp;pak vrátil do&nbsp;Terstu, měl to&nbsp;štěstí, že&nbsp;mohl pracovat pro našeho největšího skladatele, kterého postihla slepota. Psal podle diktátu jeho skladby, ale měl i&nbsp;jeho důvěru, která musí být u&nbsp;slepců naprostá. Tak poznal jeho záměry, jeho vyzrálé názory i&nbsp;věčně mladé sny. Brzy obsáhl veškerou hudbu, i&nbsp;tu, kterou potřebovala Carla. Byl mi&nbsp;popsán i&nbsp;jeho vzhled: mladý, plavý, dosti robustní a&nbsp;nedbale oblečený, košile s&nbsp;měkkým límcem, ne&nbsp;vždy nejčistší, široká vlající vázanka, zřejmě kdysi černá, a&nbsp;ošumělý klobouk s&nbsp;neobvykle širokou střechou. Spíš málomluvný&nbsp;– podle toho, co&nbsp;říkala Carla, a&nbsp;musím jí&nbsp;věřit, protože za&nbsp;pár měsíců se&nbsp;rozpovídal a&nbsp;ona mi&nbsp;to&nbsp;hned pověděla&nbsp;– a&nbsp;zcela zaujatý úkolem, který na&nbsp;sebe vzal.</span></p>
          <p class="chunk" data-nb-ref-number="504" data-nb-words="67" data-nb-chars="396"><span class="idea" data-nb-ref-number="505" id="idea505" data-nb-words="67" data-nb-chars="396">Můj den se&nbsp;velice záhy zkomplikoval. Dopoledne jsem spěchal ke&nbsp;Carle nejen s&nbsp;láskou, ale i&nbsp;trpkou žárlivostí, jejíž trpkost během dne značně polevovala. Zdálo se&nbsp;mi&nbsp;nemožné, že&nbsp;by&nbsp;ten mladík nevyužil takové pěkné, snadné kořisti. Carla se&nbsp;tvářila udiveně, že&nbsp;si&nbsp;můžu něco takového myslet, ale já&nbsp;se&nbsp;divil zrovna tak, když jsem viděl její údiv. Cožpak se&nbsp;už&nbsp;nepamatuje, jak to&nbsp;probíhalo mezi námi?</span></p>
          <p class="chunk" data-nb-ref-number="505" data-nb-words="228" data-nb-chars="1330"><span class="idea" data-nb-ref-number="506" id="idea506" data-nb-words="228" data-nb-chars="1330">Jednoho dne jsem k&nbsp;ní přišel celý zuřivý žárlivostí a&nbsp;Carla zděšená prohlásila, že&nbsp;dá&nbsp;ochotně učiteli okamžitou výpověď. Její zděšení nebylo myslím způsobeno jen obavami, že&nbsp;by&nbsp;se&nbsp;ocitla bez mé&nbsp;opory, neboť právě v&nbsp;té době mě&nbsp;zahrnovala projevy lásky, o&nbsp;nichž se&nbsp;nedalo pochybovat a&nbsp;jež mě&nbsp;někdy plnily blažeností, zatímco jindy, byl-li jsem v&nbsp;jiném rozpoložení mysli, mě&nbsp;zase otravovaly, protože jsem v&nbsp;nich viděl útoky namířené proti Augustě, k&nbsp;nimž jsem se&nbsp;cítil povinován připojit, jakkoli mi&nbsp;to&nbsp;bylo zatěžko. Carlin návrh mě&nbsp;přivedl do&nbsp;rozpaků. Ať&nbsp;už&nbsp;to&nbsp;způsobil okamžik lásky nebo pokání, ale já&nbsp;tu&nbsp;její oběť nepřijal. Mezi oběma těmito stavy bylo u&nbsp;mne přece jen jakési spojení a&nbsp;já nechtěl ještě víc omezit svoji už&nbsp;tak dost skrovnou svobodu přecházet z&nbsp;jednoho do&nbsp;druhého. Proto jsem nedokázal něco takového přijmout, naopak, její návrh jen zvýšil moji opatrnost, a&nbsp;tak jsem se&nbsp;naučil svou žárlivost zakrývat, i&nbsp;když mě&nbsp;doháněla k&nbsp;zuřivosti. Má&nbsp;láska byla čím dál zlostnější, až&nbsp;dospěla k&nbsp;tomu, že&nbsp;mi&nbsp;Carla, ať&nbsp;už&nbsp;jsem po&nbsp;ní&nbsp;toužil nebo ne, připadala jako cosi méněcenného. Buď mě&nbsp;podváděla, nebo mi&nbsp;na&nbsp;ní&nbsp;vůbec nezáleželo. Pokud jsem k&nbsp;ní necítil nenávist, ani jsem si&nbsp;nevzpomněl, že&nbsp;existuje. Patřil jsem do&nbsp;světa zdraví a&nbsp;počestnosti, kde vládla Augusta, k&nbsp;níž jsem se&nbsp;vracel tělem i&nbsp;duší, jakmile mě&nbsp;Carla propustila.</span></p>
          <p class="chunk" data-nb-ref-number="506" data-nb-words="239" data-nb-chars="1444"><span class="idea" data-nb-ref-number="507" id="idea507" data-nb-words="239" data-nb-chars="1444">Vzhledem ke&nbsp;Carlině naprosté upřímnosti vím přesně, jak velice dlouho patřila jen a&nbsp;jen mně, a&nbsp;moje tehdejší chronická žárlivost nebyla zřejmě nic jiného než projev skrytého smyslu pro spravedlnost. Nakonec se&nbsp;mi&nbsp;přece jen stalo, co&nbsp;jsem zasluhoval. První se&nbsp;zamiloval učitel. Myslím, že&nbsp;prvním symptomem jeho lásky byla slova, jež mi&nbsp;Carla triumfálně opakovala, protože se&nbsp;domnívala, že&nbsp;představují její první velký umělecký úspěch, za&nbsp;který jí&nbsp;přísluší ode mne chvála. Řekl jí&nbsp;prý, že&nbsp;se&nbsp;mu&nbsp;tak zalíbila úloha učitele, že&nbsp;by&nbsp;jí&nbsp;dával hodiny třeba zadarmo, kdyby si&nbsp;je&nbsp;nemohla platit. Div jsem jí&nbsp;nevlepil facku, ale po&nbsp;chvíli jsem se&nbsp;přece jen dokázal zatvářit, jako bych měl z&nbsp;tohoto jejího opravdového triumfu radost. Carla hned zapomněla na&nbsp;křeč, která mi&nbsp;nejdřív zkroutila obličej, jako když si&nbsp;člověk kousne do&nbsp;citronu, a&nbsp;přijala tu&nbsp;opožděnou chválu vesele. Učitel jí&nbsp;vyprávěl o&nbsp;všech svých záležitostech, kterých nebylo mnoho&nbsp;– hudba, bída a&nbsp;rodina. Velké nepříjemnosti mu&nbsp;působila sestra a&nbsp;Lali dokázal vzbudit v&nbsp;Carle k&nbsp;této ženě, kterou neznala, velkou antipatii. Tato antipatie mi&nbsp;připadala velice kompromitující. Zpívali teď spolu jeho písně, které mi&nbsp;připadaly dost špatné, a&nbsp;to jak ve&nbsp;chvílích, kdy jsem Carlu miloval, tak v&nbsp;době, kdy jsem ji&nbsp;cítil jako okovy. Je&nbsp;ovšem možné, že&nbsp;byly dobré, i&nbsp;když jsem pak už&nbsp;o&nbsp;nich nikdy neslyšel. Dirigoval později různé orchestry ve&nbsp;Spojených státech a&nbsp;možná, že&nbsp;se&nbsp;tam zpívají i&nbsp;jeho písně.</span></p>
          <p class="chunk" data-nb-ref-number="507" data-nb-words="89" data-nb-chars="515"><span class="idea" data-nb-ref-number="508" id="idea508" data-nb-words="89" data-nb-chars="515">Jenže jednoho krásného dne mi&nbsp;Carla řekla, že&nbsp;ji&nbsp;požádal, aby si&nbsp;ho&nbsp;vzala, a&nbsp;že ho&nbsp;odmítla. Byly to&nbsp;pro mne tenkrát dvě opravdu ošklivé čtvrthodinky: první, když se&nbsp;mne zmocnil takový vztek, že&nbsp;jsem si&nbsp;chtěl na&nbsp;toho učitele počkat a&nbsp;vyhnat ho&nbsp;kopanci, a&nbsp;druhá, když jsem nenašel způsob, jak smířit možnost pokračovat v&nbsp;poměru s&nbsp;Carlou a&nbsp;toto manželství, jež bylo v&nbsp;podstatě cosi krásného a&nbsp;mravného, co&nbsp;by&nbsp;zjednodušilo moji situaci daleko jistěji než Carlina umělecká dráha, na&nbsp;kterou zamýšlela vkročit po&nbsp;mém boku.</span></p>
          <p class="chunk" data-nb-ref-number="508" data-nb-words="102" data-nb-chars="570"><span class="idea" data-nb-ref-number="509" id="idea509" data-nb-words="102" data-nb-chars="570">Proč jen ten zatracený učitel vzplanul tak silně a&nbsp;tak brzy? Teď, po&nbsp;ročním vztahu, se&nbsp;už&nbsp;mezi mnou a&nbsp;Carlou všechno uklidnilo, dokonce i&nbsp;ty moje chmury v&nbsp;obličeji, když jsem ji&nbsp;opouštěl. Výčitky svědomí byly teď už&nbsp;daleko snesitelnější, a&nbsp;i když mi&nbsp;Carla pořád ještě právem říkala, že&nbsp;jsem v&nbsp;lásce drsný, zdálo se, že&nbsp;si&nbsp;už&nbsp;na&nbsp;to&nbsp;zvykla. Nebylo to&nbsp;ostatně pro ni&nbsp;nic těžkého, protože jsem už&nbsp;nikdy nebyl tak brutální jako v&nbsp;prvních dnech našeho vztahu, a&nbsp;jakmile jednou vydržela tento první nápor, všechno ostatní jí&nbsp;už&nbsp;ve&nbsp;srovnání s&nbsp;tím muselo připadat nesmírně mírné.</span></p>
          <p class="chunk" data-nb-ref-number="509" data-nb-words="246" data-nb-chars="1419"><span class="idea" data-nb-ref-number="510" id="idea510" data-nb-words="246" data-nb-chars="1419">I&nbsp;když mi&nbsp;však už&nbsp;na&nbsp;Carle tolik nezáleželo, dovedl jsem si&nbsp;přesto velice dobře představit, že&nbsp;bych nebyl potěšen, kdybych druhého dne přišel za&nbsp;svou milenkou a&nbsp;už ji&nbsp;nenašel. Bylo by&nbsp;samozřejmě nadmíru krásné, kdybych se&nbsp;byl tenkrát dokázal vrátit k&nbsp;Augustě bez obvyklé mezihry s&nbsp;Carlou, a&nbsp;v&nbsp;tom okamžiku jsem se&nbsp;k&nbsp;tomu cítil nesmírně odhodlán; ale nejdřív jsem to&nbsp;chtěl vyzkoušet. Mé&nbsp;předsevzetí bylo v&nbsp;té chvíli zřejmě asi takové: Zítra ji&nbsp;požádám, aby ten učitelův návrh přijala, ale dnes jí&nbsp;v&nbsp;tom zabráním. A&nbsp;s&nbsp;velkým úsilím jsem se&nbsp;choval dál jako milenec. Když teď mluvím o&nbsp;všech fázích svého dobrodružství, jak jsem je&nbsp;zaznamenal, mohlo by&nbsp;se&nbsp;zdát, že&nbsp;jsem se&nbsp;pokoušel vdát svoji milenku za&nbsp;jiného a&nbsp;přitom si&nbsp;ji&nbsp;udržet, což by&nbsp;byla politika člověka sice zrovna tak zkaženého jako já, ale prohnanějšího a&nbsp;vyrovnanějšího. Není to&nbsp;však pravda: chtěl jsem jen, aby se&nbsp;pro to&nbsp;rozhodla až&nbsp;zítra. Teprve tehdy byl taky konec té&nbsp;mé&nbsp;nevinnosti, jak tomu pořád říkám. Už&nbsp;nebylo možné Carlu kousek dne zbožňovat a&nbsp;pak ji&nbsp;čtyřiadvacet hodin v&nbsp;jednom kuse nenávidět, ráno co&nbsp;ráno vstávat nevědoucí jako novorozeně a&nbsp;pak se&nbsp;celý den, tak podobný všem předchozím, znovu a&nbsp;znovu divit dobrodružstvím, jež přinášel a&nbsp;jež jsem už&nbsp;musel znát nazpaměť. To&nbsp;už&nbsp;nebylo možné. Před očima se&nbsp;mi&nbsp;rýsovala možnost, že&nbsp;svou milenku navždy ztratím, pokud nedokážu zkrotit svou touhu osvobodit se&nbsp;od&nbsp;ní. Proto jsem ji&nbsp;taky okamžitě zkrotil!</span></p>
          <p class="chunk" data-nb-ref-number="510" data-nb-words="98" data-nb-chars="526"><span class="idea" data-nb-ref-number="511" id="idea511" data-nb-words="98" data-nb-chars="526">Tak se&nbsp;stalo, že&nbsp;právě v&nbsp;den, kdy mi&nbsp;už&nbsp;na&nbsp;Carle přestalo záležet, jsem jí&nbsp;předvedl milostnou scénu, jež se&nbsp;svou falešností a&nbsp;zuřivostí podobala scéně, kterou jsem pod vlivem vína předvedl tenkrát v&nbsp;noci v&nbsp;té drožce Augustě. Jenomže tentokrát jsem nepil, a&nbsp;tak mě&nbsp;nakonec doopravdy dojal jen zvuk mých vlastních slov. Prohlásil jsem, že&nbsp;ji&nbsp;miluju, že&nbsp;se&nbsp;už&nbsp;bez ní&nbsp;nemůžu obejít a&nbsp;že se&nbsp;mi&nbsp;přitom zdá, že&nbsp;na&nbsp;ní&nbsp;chci, aby mi&nbsp;obětovala svůj život, ačkoli já&nbsp;jí&nbsp;nemůžu nabídnout nic, co&nbsp;by&nbsp;se&nbsp;mohlo rovnat tomu, co&nbsp;jí&nbsp;nabídl Lali.</span></p>
          <p class="chunk" data-nb-ref-number="511" data-nb-words="43" data-nb-chars="254"><span class="idea" data-nb-ref-number="512" id="idea512" data-nb-words="43" data-nb-chars="254">Byl to&nbsp;docela nový tón v&nbsp;našem vztahu, který už&nbsp;poznal tolik hodin velké lásky. Carla naslouchala mým slovům celá blažená. Teprve mnohem později se&nbsp;mě&nbsp;jala přesvědčovat, že&nbsp;se&nbsp;nemám proč tolik rmoutit, jestliže se&nbsp;Lali zamiloval. Ona na&nbsp;to&nbsp;vůbec nemyslí!</span></p>
          <p class="chunk" data-nb-ref-number="512" data-nb-words="127" data-nb-chars="720"><span class="idea" data-nb-ref-number="513" id="idea513" data-nb-words="127" data-nb-chars="720">Poděkoval jsem jí&nbsp;s&nbsp;týmž zápalem, ale tentokrát mě&nbsp;už&nbsp;nedokázal dojmout. Cítil jsem, že&nbsp;mě&nbsp;cosi tíží v&nbsp;žaludku: bylo zřejmé, že&nbsp;jsem se&nbsp;kompromitoval víc než kdykoli předtím. Můj vnější zápal nepolevil, naopak ještě vzrostl, ale jen proto, aby mi&nbsp;dovolil říct pár obdivných slov o&nbsp;chudákovi Lalim. Nechtěl jsem ho&nbsp;ani v&nbsp;nejmenším ztratit, chtěl jsem ho&nbsp;zachránit, ale až&nbsp;na&nbsp;zítřek. Když šlo o&nbsp;to rozhodnout, má-li učitel zůstat, nebo jít, rychle jsme se&nbsp;shodli. Já&nbsp;ji&nbsp;nechtěl připravit kromě manželství ještě taky o&nbsp;kariéru. A&nbsp;Carla se&nbsp;taky přiznala, že&nbsp;jí&nbsp;na&nbsp;jejím učiteli záleží: každá lekce jí&nbsp;dokazovala, jak je&nbsp;pro ni&nbsp;jeho pomoc nezbytná. Ujistila mě, že&nbsp;můžu být klidný a&nbsp;věřit jí&nbsp;– miluje jen mne a&nbsp;nikoho jiného.</span></p>
          <p class="chunk" data-nb-ref-number="513" data-nb-words="124" data-nb-chars="729"><span class="idea" data-nb-ref-number="514" id="idea514" data-nb-words="124" data-nb-chars="729">Bylo zřejmé, že&nbsp;se&nbsp;moje nevěra zvětšila a&nbsp;rozšířila. Přimkl jsem se&nbsp;ke&nbsp;své milence s&nbsp;novou vroucností, jež vytvářela nová pouta a&nbsp;pronikala do&nbsp;oblasti dosud vyhrazené jedině mé&nbsp;legitimní lásce. Jakmile jsem se&nbsp;však vrátil domů, ani tato horoucnost už&nbsp;neexistovala a&nbsp;přenášela se&nbsp;znásobená na&nbsp;Augustu. Pro Carlu jsem neměl nic než hlubokou nedůvěru. Kdo ví, co&nbsp;bylo na&nbsp;té&nbsp;nabídce k&nbsp;sňatku pravdy! Nedivil bych se, kdyby mě&nbsp;Carla, aniž si&nbsp;toho chlapíka vzala, jednoho krásného dne obdařila dítětem s&nbsp;velkým hudebním nadáním. A&nbsp;znovu začala ta&nbsp;železná předsevzetí, jež mě&nbsp;provázela ke&nbsp;Carle, aby mě&nbsp;opustila, jakmile jsem byl u&nbsp;ní, a&nbsp;znovu se&nbsp;mne zmocnila, ještě než jsem se&nbsp;s&nbsp;ní rozloučil. To&nbsp;všechno ovšem bez jakýchkoli důsledků.</span></p>
          <p class="chunk" data-nb-ref-number="514" data-nb-words="91" data-nb-chars="529"><span class="idea" data-nb-ref-number="515" id="idea515" data-nb-words="91" data-nb-chars="529">A&nbsp;žádné důsledky neměly ani další události. Přešlo léto a&nbsp;odneslo s&nbsp;sebou mého tchána. Potom jsem měl plno práce s&nbsp;novou obchodní společností založenou Guidem, kde jsem pracoval víc než kdekoliv předtím včetně různých fakult na&nbsp;univerzitě. O&nbsp;této své činnosti se&nbsp;zmíním později. Přešla i&nbsp;zima a&nbsp;pak vyrazily na&nbsp;naší zahrádce první zelené listy, ale ty&nbsp;mě&nbsp;nikdy neviděly tak skleslého jako loňské. Narodila se&nbsp;moje dcera Antonia. Carlin učitel byl pořád po&nbsp;ruce, ale Carla o&nbsp;něm stále ještě nechtěla ani slyšet a&nbsp;já zatím taky ne.</span></p>
          <p class="chunk" data-nb-ref-number="515" data-nb-words="30" data-nb-chars="194"><span class="idea" data-nb-ref-number="516" id="idea516" data-nb-words="30" data-nb-chars="194">Vážné důsledky pro mé&nbsp;vztahy s&nbsp;Carlou měly zato události, které by&nbsp;opravdu nikdo nepokládal za&nbsp;důležité. Přešly skoro nepozorovaně a&nbsp;jejich význam ukázaly jedině důsledky, jež po&nbsp;sobě zanechaly.</span></p>
          <p class="chunk" data-nb-ref-number="516" data-nb-words="57" data-nb-chars="328"><span class="idea" data-nb-ref-number="517" id="idea517" data-nb-words="57" data-nb-chars="328">Právě na&nbsp;samém počátku tohoto jara jsem musel svolit a&nbsp;jít s&nbsp;Carlou na&nbsp;procházku do&nbsp;Městských sadů. Připadalo mi&nbsp;to&nbsp;velice kompromitující, ale Carla se&nbsp;tolik toužila projít po&nbsp;sluníčku zavěšena do&nbsp;mne, že&nbsp;jsem jí&nbsp;nakonec vyhověl. Zřejmě nám však nebylo dáno žít ani pár okamžiků jako manželé, a&nbsp;tak i&nbsp;tento pokus skončil špatně.</span></p>
          <p class="chunk" data-nb-ref-number="517" data-nb-words="101" data-nb-chars="570"><span class="idea" data-nb-ref-number="518" id="idea518" data-nb-words="101" data-nb-chars="570">Abychom mohli lépe vychutnat nenadálé teplo, které se&nbsp;snášelo z&nbsp;nebe, kde se&nbsp;slunce krátce předtím, jak to&nbsp;vypadalo, opět ujalo vlády, sedli jsme si&nbsp;na&nbsp;lavičku. Ve&nbsp;všední den bývaly sady prázdné a&nbsp;mně se&nbsp;zdálo, že&nbsp;nebudu-li se&nbsp;pohybovat, bude nebezpečí, že&nbsp;by&nbsp;mě&nbsp;někdo mohl uvidět, ještě menší. Jenomže zrovna v&nbsp;tu chvíli se&nbsp;před námi objevil Tullio, ten s&nbsp;těmi čtyřiapadesáti svaly, a&nbsp;s&nbsp;berlou pod paží se&nbsp;blížil pomalými, ale obrovskými kroky k&nbsp;naší lavičce. Aniž se&nbsp;na&nbsp;nás podíval, posadil se&nbsp;přímo vedle nás, pak zvedl hlavu, setkal se&nbsp;s&nbsp;mým pohledem a&nbsp;pozdravil mě:</span></p>
          <p class="chunk" data-nb-ref-number="518" data-nb-words="11" data-nb-chars="56"><span class="idea" data-nb-ref-number="519" id="idea519" data-nb-words="11" data-nb-chars="56">„Po takové době! Jak se&nbsp;vede? Máš už&nbsp;konečně míň práce?“</span></p>
          <p class="chunk" data-nb-ref-number="519" data-nb-words="26" data-nb-chars="132"><span class="idea" data-nb-ref-number="520" id="idea520" data-nb-words="26" data-nb-chars="132">Seděl vedle mě&nbsp;a&nbsp;já se&nbsp;k&nbsp;němu v&nbsp;prvním překvapení točil tak, aby neviděl na&nbsp;Carlu. Ale sotva jsme si&nbsp;stiskli ruce, Tullio se&nbsp;zeptal:</span></p>
          <p class="chunk" data-nb-ref-number="520" data-nb-words="2" data-nb-chars="13"><span class="idea" data-nb-ref-number="521" id="idea521" data-nb-words="2" data-nb-chars="13">„Tvoje paní?“</span></p>
          <p class="chunk" data-nb-ref-number="521" data-nb-words="4" data-nb-chars="24"><span class="idea" data-nb-ref-number="522" id="idea522" data-nb-words="4" data-nb-chars="24">Čekal, že&nbsp;ho&nbsp;představím.</span></p>
          <p class="chunk" data-nb-ref-number="522" data-nb-words="4" data-nb-chars="20"><span class="idea" data-nb-ref-number="523" id="idea523" data-nb-words="4" data-nb-chars="20">Nedalo se&nbsp;nic dělat.</span></p>
          <p class="chunk" data-nb-ref-number="523" data-nb-words="6" data-nb-chars="43"><span class="idea" data-nb-ref-number="524" id="idea524" data-nb-words="6" data-nb-chars="43">„Slečna Carla Grecová, přítelkyně mé&nbsp;ženy.“</span></p>
          <p class="chunk" data-nb-ref-number="524" data-nb-words="23" data-nb-chars="121"><span class="idea" data-nb-ref-number="525" id="idea525" data-nb-words="23" data-nb-chars="121">A&nbsp;pak jsem lhal dál, ale jak mi&nbsp;později řekl sám Tullio, už&nbsp;druhá lež mu&nbsp;prozradila všechno. S&nbsp;nuceným úsměvem jsem řekl:</span></p>
          <p class="chunk" data-nb-ref-number="525" data-nb-words="12" data-nb-chars="68"><span class="idea" data-nb-ref-number="526" id="idea526" data-nb-words="12" data-nb-chars="68">„Slečna si&nbsp;tady náhodou sedla na&nbsp;lavičku vedle mne, aniž mě&nbsp;viděla.“</span></p>
          <p class="chunk" data-nb-ref-number="526" data-nb-words="32" data-nb-chars="166"><span class="idea" data-nb-ref-number="527" id="idea527" data-nb-words="32" data-nb-chars="166">Lhář by&nbsp;měl mít na&nbsp;paměti, že&nbsp;chce-li, aby se&nbsp;mu&nbsp;věřilo, nesmí lhát víc, než je&nbsp;nutné. Když jsme se&nbsp;pak znovu setkali, Tullio mi&nbsp;se&nbsp;svým zdravým lidovým rozumem řekl:</span></p>
          <p class="chunk" data-nb-ref-number="527" data-nb-words="19" data-nb-chars="102"><span class="idea" data-nb-ref-number="528" id="idea528" data-nb-words="19" data-nb-chars="102">„Vysvětloval jsi příliš mnoho, a&nbsp;tak jsem si&nbsp;domyslel, že&nbsp;lžeš a&nbsp;že ta&nbsp;hezká slečna je&nbsp;tvoje milenka.“</span></p>
          <p class="chunk" data-nb-ref-number="528" data-nb-words="51" data-nb-chars="249"><span class="idea" data-nb-ref-number="529" id="idea529" data-nb-words="51" data-nb-chars="249">To&nbsp;už&nbsp;bylo po&nbsp;tom, co&nbsp;jsem Carlu ztratil, a&nbsp;tak jsem mu&nbsp;s&nbsp;velkým potěšením potvrdil, že&nbsp;trefil do&nbsp;černého, ale pak jsem mu&nbsp;se&nbsp;smutkem řekl, že&nbsp;mě&nbsp;už&nbsp;opustila. Nevěřil mi&nbsp;to&nbsp;a&nbsp;já mu&nbsp;za&nbsp;to&nbsp;byl vděčný. Zdálo se&nbsp;mi, že&nbsp;jeho nevěřícnost je&nbsp;dobré znamení.</span></p>
          <p class="chunk" data-nb-ref-number="529" data-nb-words="151" data-nb-chars="864"><span class="idea" data-nb-ref-number="530" id="idea530" data-nb-words="151" data-nb-chars="864">Carly se&nbsp;zmocnilo takové rozladění, že&nbsp;jsem to&nbsp;ještě u&nbsp;ní nezažil. Dnes už&nbsp;vím, že&nbsp;právě tím okamžikem začala její vzpoura. Nejdřív jsem si&nbsp;to&nbsp;neuvědomil, protože jsem byl k&nbsp;ní obrácen zády a&nbsp;poslouchal Tullia, který mi&nbsp;začal vykládat o&nbsp;své nemoci a&nbsp;o&nbsp;kúrách, které podstupuje. Později jsem poznal, že&nbsp;žena, i&nbsp;když dovolí, aby se&nbsp;k&nbsp;ní muž choval kromě jistých okamžiků pořád bez přílišných ohledů, nikdy nepřipustí, aby ji&nbsp;zapřel na&nbsp;veřejnosti. Dala svoji zlost najevo spíš vůči tomu ubohému kulhavci než vůči mně, a&nbsp;když ji&nbsp;oslovil, neodpověděla. Ani já&nbsp;jsem Tullia neposlouchal, protože jsem se&nbsp;v&nbsp;té chvíli nedokázal zajímat o&nbsp;jeho kúry. Díval jsem se&nbsp;do&nbsp;jeho malých oček, abych zjistil, co&nbsp;si&nbsp;o&nbsp;tom setkání myslí. Věděl jsem, že&nbsp;už&nbsp;je&nbsp;v&nbsp;penzi, a&nbsp;protože neměl celé dny co&nbsp;dělat, mohl snadno zaplavit svými řečmi celý ten malý svět tehdejší terstské společnosti.</span></p>
          <p class="chunk" data-nb-ref-number="530" data-nb-words="11" data-nb-chars="71"><span class="idea" data-nb-ref-number="531" id="idea531" data-nb-words="11" data-nb-chars="71">Pak se&nbsp;Carla po&nbsp;dlouhém uvažování zvedla, aby se&nbsp;rozloučila. Zamumlala:</span></p>
          <p class="chunk" data-nb-ref-number="531" data-nb-words="4" data-nb-chars="28"><span class="idea" data-nb-ref-number="532" id="idea532" data-nb-words="4" data-nb-chars="28">„Na shledanou,“ a&nbsp;vykročila.</span></p>
          <p class="chunk" data-nb-ref-number="532" data-nb-words="63" data-nb-chars="347"><span class="idea" data-nb-ref-number="533" id="idea533" data-nb-words="63" data-nb-chars="347">Věděl jsem, že&nbsp;se&nbsp;na&nbsp;mne zlobí, a&nbsp;tak jsem se&nbsp;snažil získat potřebný čas, abych ji&nbsp;uchlácholil, i&nbsp;když jsem měl pořád na&nbsp;paměti, že&nbsp;tam je&nbsp;Tullio. Zeptal jsem se&nbsp;jí, jestli ji&nbsp;smím doprovodit, protože mám cestu stejným směrem. Její strohý pozdrav znamenal rovnou rozchod a&nbsp;právě tehdy jsem se&nbsp;ho&nbsp;poprvé opravdu lekl. Ta&nbsp;tvrdá hrozba mi&nbsp;vzala dech.</span></p>
          <p class="chunk" data-nb-ref-number="533" data-nb-words="21" data-nb-chars="131"><span class="idea" data-nb-ref-number="534" id="idea534" data-nb-words="21" data-nb-chars="131">Ale ani Carla sama ještě nevěděla, kam míří tím svým rozhodným krokem. Dala jen volný průchod okamžitému vzteku, který brzy přejde.</span></p>
          <p class="chunk" data-nb-ref-number="534" data-nb-words="95" data-nb-chars="527"><span class="idea" data-nb-ref-number="535" id="idea535" data-nb-words="95" data-nb-chars="527">Počkala na&nbsp;mne a&nbsp;pak jsme šli vedle sebe beze slova. Sotva jsme došli domů, dala se&nbsp;do&nbsp;hrozného pláče, který mě&nbsp;už&nbsp;tolik nepoděsil, protože ji&nbsp;přiměl, aby se&nbsp;uchýlila do&nbsp;mé&nbsp;náruče. Vysvětlil jsem jí, kdo je&nbsp;Tullio a&nbsp;co by&nbsp;mi&nbsp;mohl jeho jazyk nadělat za&nbsp;nepříjemnosti. Když jsem viděl, že&nbsp;pláče dál, i&nbsp;když pořád v&nbsp;mém náručí, dovolil jsem si&nbsp;rozhodnější tón: copak mě&nbsp;chce kompromitovat? Copak jsme si&nbsp;vždycky neříkali, že&nbsp;uděláme všechno, abychom ušetřili bolesti tu&nbsp;ubohou ženu, jež je&nbsp;pořád ještě mou ženou a&nbsp;matkou mé&nbsp;dcery?</span></p>
          <p class="chunk" data-nb-ref-number="535" data-nb-words="20" data-nb-chars="109"><span class="idea" data-nb-ref-number="536" id="idea536" data-nb-words="20" data-nb-chars="109">Carla toho, jak se&nbsp;zdálo, litovala, ale chtěla být sama, aby se&nbsp;uklidnila. Byl jsem spokojen, a&nbsp;tak jsem šel.</span></p>
          <p class="chunk" data-nb-ref-number="536" data-nb-words="228" data-nb-chars="1300"><span class="idea" data-nb-ref-number="537" id="idea537" data-nb-words="228" data-nb-chars="1300">Toto dobrodružství podle všeho způsobilo, že&nbsp;se&nbsp;pak se&nbsp;mnou chtěla každou chvilku ukazovat na&nbsp;veřejnosti jako moje žena. Protože si&nbsp;nevzala učitele, umínila si&nbsp;zřejmě, že&nbsp;mě&nbsp;přinutí zaujmout větší část místa, jež jemu odepřela. Dlouho mě&nbsp;otravovávala, abychom si&nbsp;koupili lístky do&nbsp;divadla a&nbsp;pak šli na&nbsp;svá místa každý z&nbsp;jiné strany a&nbsp;posadili se&nbsp;jakoby náhodou vedle sebe. Ale já&nbsp;s&nbsp;ní došel, i&nbsp;když několikrát, jedině do&nbsp;Městských sadů, milníku svých obchůzek, jenomže teď jsem k&nbsp;němu přicházel z&nbsp;druhé strany. Dál nikdy! A&nbsp;proto se&nbsp;mi&nbsp;nakonec moje milenka začala skoro úplně podobat. Každou chvíli měla bez jakéhokoli důvodu v&nbsp;nenadálých záchvatech zlosti něco proti mně. Potom toho hned zase litovala, ale i&nbsp;tak to&nbsp;stačilo, abych k&nbsp;ní byl náramně, náramně hodný a&nbsp;povolný. Často jsem ji&nbsp;nacházel, jak se&nbsp;rozplývá v&nbsp;slzách, a&nbsp;nikdy se&nbsp;mi&nbsp;nepodařilo dostat z&nbsp;ní vysvětlení, co&nbsp;ji&nbsp;trápí. Byla to&nbsp;možná moje vina, protože jsem na&nbsp;tom dost netrval. Když jsem ji&nbsp;poznal líp, to&nbsp;znamená, když mě&nbsp;opustila, už&nbsp;jsem žádné vysvětlení nepotřeboval. Nouze ji&nbsp;přinutila, aby se&nbsp;vrhla do&nbsp;toho dobrodružství se&nbsp;mnou, jenže já&nbsp;pro ni&nbsp;vůbec nebyl. V&nbsp;mé náruči se&nbsp;z&nbsp;ní stala žena, a&nbsp;to počestná žena, jak si&nbsp;rád namlouvám. To&nbsp;samozřejmě není žádná moje zásluha, už&nbsp;taky proto ne, že&nbsp;jsem na&nbsp;tom nakonec jen škodoval.</span></p>
          <p class="chunk" data-nb-ref-number="537" data-nb-words="73" data-nb-chars="404"><span class="idea" data-nb-ref-number="538" id="idea538" data-nb-words="73" data-nb-chars="404">Potom Carlu popadl další vrtoch, který mě&nbsp;nejdřív překvapil a&nbsp;pak velice dojal: chtěla vidět mou ženu. Přísahala, že&nbsp;se&nbsp;k&nbsp;ní nepřiblíží a&nbsp;že se&nbsp;bude chovat tak, aby si&nbsp;jí&nbsp;žena nevšimla. Slíbil jsem jí, že&nbsp;jakmile zjistím přesnou dobu, kdy půjde žena ven, dám jí&nbsp;to&nbsp;vědět. Nemohla ji&nbsp;vidět blízko naší vily, protože tam je&nbsp;málo lidí a&nbsp;každý je&nbsp;hned příliš nápadný, ale v&nbsp;některé hodně frekventované ulici.</span></p>
          <p class="chunk" data-nb-ref-number="538" data-nb-words="180" data-nb-chars="995"><span class="idea" data-nb-ref-number="539" id="idea539" data-nb-words="180" data-nb-chars="995">Zrovna v&nbsp;tu dobu měla tchyně něco s&nbsp;očima a&nbsp;musela je&nbsp;mít pár dnů zavázané. Smrtelně se&nbsp;nudila, a&nbsp;tak si&nbsp;dcery u&nbsp;ní rozdělily službu, aby ji&nbsp;přiměly dodržovat přísně kúru: moje žena u&nbsp;ní byla dopoledne a&nbsp;Ada přesně do&nbsp;čtyř odpoledne. Znenadání jsem se&nbsp;rozhodl a&nbsp;řekl jsem Carle, že&nbsp;moje žena odchází každý den přesně ve&nbsp;čtyři od&nbsp;tchyně. Dodnes přesně nevím, proč jsem vlastně Carle představil jako svou ženu Adu. Jisté je, že&nbsp;po&nbsp;té&nbsp;osudné nabídce sňatku jsem cítil potřebu připoutat si&nbsp;svou milenku ještě víc, a&nbsp;nejspíš jsem si&nbsp;taky myslel, že&nbsp;čím jí&nbsp;bude moje manželka připadat hezčí, tím víc ocení muže, který jí, abych tak řekl, obětuje takovou ženu. Augusta nebyla v&nbsp;té době nic jiného než dobrá, zdravím překypující kojná. Možná že&nbsp;na&nbsp;mé&nbsp;rozhodnutí měla vliv i&nbsp;opatrnost. Měl jsem dobré důvody se&nbsp;obávat své milenky, a&nbsp;kdyby se&nbsp;dala strhnout k&nbsp;nějakému urážlivému jednání vůči Adě, vůbec by&nbsp;na&nbsp;tom nezáleželo, protože o&nbsp;Adě jsem už&nbsp;ze&nbsp;zkušenosti věděl, že&nbsp;by&nbsp;mě&nbsp;u&nbsp;mé ženy nikdy nepomluvila.</span></p>
          <p class="chunk" data-nb-ref-number="539" data-nb-words="18" data-nb-chars="116"><span class="idea" data-nb-ref-number="540" id="idea540" data-nb-words="18" data-nb-chars="116">Kdyby mě&nbsp;Carla u&nbsp;Ady kompromitovala, řekl bych jí&nbsp;všechno, a&nbsp;dokonce s&nbsp;jistým zadostiučiněním, mám-li mluvit pravdu.</span></p>
          <p class="chunk" data-nb-ref-number="540" data-nb-words="109" data-nb-chars="662"><span class="idea" data-nb-ref-number="541" id="idea541" data-nb-words="109" data-nb-chars="662">Jenomže tato moje politika měla opravdu nepředvídatelný výsledek. Šel jsem ráno ke&nbsp;Carle mnohem dřív než obvykle, protože mě&nbsp;hnal jakýsi neklid. Byla naprosto jiná než předchozího dne. Ušlechtilý ovál její tvářinky byl celý zaplaven velkým smírem. Chtěl jsem ji&nbsp;políbit, ale Carla mě&nbsp;odstrčila a&nbsp;nakonec mi&nbsp;dovolila dotknout se&nbsp;rty jejích tváří, jen abych byl ochotnější ji&nbsp;vyslechnout. Posadil jsem se&nbsp;naproti ní&nbsp;na&nbsp;druhý konec stolu. Carla vzala beze spěchu list papíru, na&nbsp;kterém až&nbsp;do&nbsp;mého příchodu cosi psala, a&nbsp;odložila jej mezi noty ležící na&nbsp;stole. Já&nbsp;tomu kusu papíru nevěnoval pozornost a&nbsp;teprve později jsem se&nbsp;dozvěděl, že&nbsp;to&nbsp;byl dopis určený Lalimu.</span></p>
          <p class="chunk" data-nb-ref-number="541" data-nb-words="64" data-nb-chars="359"><span class="idea" data-nb-ref-number="542" id="idea542" data-nb-words="64" data-nb-chars="359">Přitom dnes vím, že&nbsp;až&nbsp;do&nbsp;toho okamžiku se&nbsp;Carlina mysl zmítala v&nbsp;pochybnostech. Upřela na&nbsp;mne zkoumavě svůj vážný pohled; potom se&nbsp;zahleděla do&nbsp;světla, jež proudilo oknem, aby se&nbsp;mohla lépe pohroužit do&nbsp;své samoty a&nbsp;do svých myšlenek. Kdo ví! Kdybych byl okamžitě líp vystihl, co&nbsp;se&nbsp;to&nbsp;v&nbsp;ní zmítá, byl bych si&nbsp;možná mohl svou rozkošnou milenku udržet dodnes.</span></p>
          <p class="chunk" data-nb-ref-number="542" data-nb-words="22" data-nb-chars="118"><span class="idea" data-nb-ref-number="543" id="idea543" data-nb-words="22" data-nb-chars="118">Pověděla mi&nbsp;o&nbsp;svém setkání s&nbsp;Adou. Čekala na&nbsp;ni&nbsp;před domem mé&nbsp;tchyně, a&nbsp;jen ji&nbsp;uviděla přicházet, okamžitě ji&nbsp;poznala.</span></p>
          <p class="chunk" data-nb-ref-number="543" data-nb-words="17" data-nb-chars="95"><span class="idea" data-nb-ref-number="544" id="idea544" data-nb-words="17" data-nb-chars="95">„O&nbsp;mýlce nemůže být řeči. Vylíčil jsi mi&nbsp;ji&nbsp;se&nbsp;všemi nejdůležitějšími rysy. Jak ji&nbsp;dobře znáš!“</span></p>
          <p class="chunk" data-nb-ref-number="544" data-nb-words="12" data-nb-chars="82"><span class="idea" data-nb-ref-number="545" id="idea545" data-nb-words="12" data-nb-chars="82">Na&nbsp;okamžik umlkla, aby přemohla dojetí, které jí&nbsp;sevřelo hrdlo. Potom pokračovala:</span></p>
          <p class="chunk" data-nb-ref-number="545" data-nb-words="31" data-nb-chars="156"><span class="idea" data-nb-ref-number="546" id="idea546" data-nb-words="31" data-nb-chars="156">„Nevím, co&nbsp;se&nbsp;mezi vámi stalo, ale já&nbsp;ji&nbsp;už&nbsp;nechci nikdy podvádět. Je&nbsp;tak krásná a&nbsp;tak smutná! A&nbsp;proto píšu dnes svému učiteli, že&nbsp;jsem ochotna si&nbsp;ho&nbsp;vzít!“</span></p>
          <p class="chunk" data-nb-ref-number="546" data-nb-words="16" data-nb-chars="99"><span class="idea" data-nb-ref-number="547" id="idea547" data-nb-words="16" data-nb-chars="99">„Smutná!“ vykřikl jsem překvapeně. „To se&nbsp;pleteš, nebo ji&nbsp;zrovna v&nbsp;tu chvíli tlačil těsný střevíc.“</span></p>
          <p class="chunk" data-nb-ref-number="547" data-nb-words="22" data-nb-chars="107"><span class="idea" data-nb-ref-number="548" id="idea548" data-nb-words="22" data-nb-chars="107">Ada a&nbsp;smutná! Ta&nbsp;se&nbsp;přece smála a&nbsp;usmívala bez ustání; dokonce i&nbsp;zrovna to&nbsp;ráno, kdy jsem ji&nbsp;zahlédl u&nbsp;nás.</span></p>
          <p class="chunk" data-nb-ref-number="548" data-nb-words="7" data-nb-chars="38"><span class="idea" data-nb-ref-number="549" id="idea549" data-nb-words="7" data-nb-chars="38">Ale Carla byla líp informovaná než já:</span></p>
          <p class="chunk" data-nb-ref-number="549" data-nb-words="9" data-nb-chars="56"><span class="idea" data-nb-ref-number="550" id="idea550" data-nb-words="9" data-nb-chars="56">„Těsný střevíc! Šla jako bohyně, když kráčí v&nbsp;oblacích.“</span></p>
          <p class="chunk" data-nb-ref-number="550" data-nb-words="94" data-nb-chars="520"><span class="idea" data-nb-ref-number="551" id="idea551" data-nb-words="94" data-nb-chars="520">Vypravovala mi&nbsp;s&nbsp;rostoucím dojetím, že&nbsp;se&nbsp;jí&nbsp;dokonce podařilo přimět Adu k&nbsp;několika slůvkům, ale tak nesmírně milým. Ada totiž upustila kapesník a&nbsp;Carla jí&nbsp;ho&nbsp;zvedla a&nbsp;podala. Adino krátké poděkování ji&nbsp;dojalo k&nbsp;slzám. Kromě toho došlo mezi oběma ženami ještě k&nbsp;něčemu: Carla tvrdila, že&nbsp;si&nbsp;Ada všimla jejího pláče a&nbsp;že se&nbsp;s&nbsp;ní rozloučila pohledem plným žalu a&nbsp;sympatie. Pro Carlu bylo všechno jasné: má&nbsp;žena věděla, že&nbsp;ji&nbsp;podvádím, a&nbsp;trpěla tím. Proto si&nbsp;předsevzala, že&nbsp;se&nbsp;už&nbsp;se&nbsp;mnou nebude vídat a&nbsp;že si&nbsp;vezme Laliho.</span></p>
          <p class="chunk" data-nb-ref-number="551" data-nb-words="98" data-nb-chars="538"><span class="idea" data-nb-ref-number="552" id="idea552" data-nb-words="98" data-nb-chars="538">Nevěděl jsem, jak se&nbsp;hájit. Bylo pro mne snadné mluvit s&nbsp;naprostou antipatií o&nbsp;Adě, ale ne&nbsp;už&nbsp;o&nbsp;mé ženě, o&nbsp;té zdravé kojné, která byla tak zaujata svým úkolem, že&nbsp;vůbec nepozorovala, co&nbsp;se&nbsp;děje v&nbsp;mé mysli. Zeptal jsem se&nbsp;Carly, jestli si&nbsp;všimla tvrdosti Adina pohledu a&nbsp;jestli si&nbsp;uvědomila, jaký má&nbsp;hluboký a&nbsp;drsný hlas bez trochy vlídnosti. Abych si&nbsp;zase rychle získal Carlinu lásku, byl bych své ženě ochotně přiřkl plno dalších vin, ale nebylo to&nbsp;možné, protože už&nbsp;asi rok jsem ji&nbsp;před svou milenkou bez ustání vynášel do&nbsp;sedmého nebe.</span></p>
          <p class="chunk" data-nb-ref-number="552" data-nb-words="75" data-nb-chars="427"><span class="idea" data-nb-ref-number="553" id="idea553" data-nb-words="75" data-nb-chars="427">Zachránil jsem se&nbsp;jinak. I&nbsp;mne samotného se&nbsp;zmocnilo takové dojetí, že&nbsp;mi&nbsp;to&nbsp;vehnalo slzy do&nbsp;očí. Zdálo se&nbsp;mi, že&nbsp;mám plné právo se&nbsp;litovat. Aniž jsem chtěl, dostal jsem se&nbsp;do&nbsp;takové motanice, že&nbsp;jsem z&nbsp;toho byl nesmírně nešťastný. Ta&nbsp;záměna Ady s&nbsp;Augustou byla nesnesitelná. Ve&nbsp;skutečnosti má&nbsp;žena nebyla tak krásná a&nbsp;Ada, s&nbsp;níž Carla tak cítila, mi&nbsp;velice ublížila. Proto byla Carla opravdu nespravedlivá, když mě&nbsp;odsuzovala.</span></p>
          <p class="chunk" data-nb-ref-number="553" data-nb-words="5" data-nb-chars="33"><span class="idea" data-nb-ref-number="554" id="idea554" data-nb-words="5" data-nb-chars="33">Moje slzy Carlu trochu obměkčily:</span></p>
          <p class="chunk" data-nb-ref-number="554" data-nb-words="42" data-nb-chars="239"><span class="idea" data-nb-ref-number="555" id="idea555" data-nb-words="42" data-nb-chars="239">„Drahý Dario! Ty&nbsp;tvoje slzy mi&nbsp;dělají tak dobře! Mezi vámi muselo dojít k&nbsp;nějakému nedorozumění, a&nbsp;to se&nbsp;teď musí vysvětlit. Nechci tě&nbsp;soudit příliš přísně, ale já&nbsp;už&nbsp;tu&nbsp;ženu nepodvedu a&nbsp;nechci být příčinou jejích slz. To&nbsp;jsem odpřisáhla!“</span></p>
          <p class="chunk" data-nb-ref-number="555" data-nb-words="37" data-nb-chars="229"><span class="idea" data-nb-ref-number="556" id="idea556" data-nb-words="37" data-nb-chars="229">Přes tuto přísahu ji&nbsp;nakonec podvedla naposledy. Chtěla se&nbsp;se&nbsp;mnou navždy rozloučit posledním polibkem, ale já&nbsp;ten polibek povolil jen jediným způsobem, jinak bych byl odešel pln záští. A&nbsp;tak se&nbsp;nakonec smířila. Šeptali jsme oba:</span></p>
          <p class="chunk" data-nb-ref-number="556" data-nb-words="1" data-nb-chars="11"><span class="idea" data-nb-ref-number="557" id="idea557" data-nb-words="1" data-nb-chars="11">„Naposled!“</span></p>
          <p class="chunk" data-nb-ref-number="557" data-nb-words="28" data-nb-chars="181"><span class="idea" data-nb-ref-number="558" id="idea558" data-nb-words="28" data-nb-chars="181">Byla to&nbsp;kouzelná chvíle. To&nbsp;předsevzetí ve&nbsp;dvou mělo takový účinek, že&nbsp;smazávalo jakoukoli vinu. Byli jsme nevinní a&nbsp;blažení! Můj dobrotivý osud mi&nbsp;dopřál okamžik dokonalého štěstí.</span></p>
          <p class="chunk" data-nb-ref-number="558" data-nb-words="62" data-nb-chars="357"><span class="idea" data-nb-ref-number="559" id="idea559" data-nb-words="62" data-nb-chars="357">Cítil jsem se&nbsp;tak šťastný, že&nbsp;jsem v&nbsp;komedii pokračoval až&nbsp;do&nbsp;okamžiku, kdy jsme se&nbsp;měli rozloučit. Už&nbsp;se&nbsp;tedy nikdy neuvidíme. Odmítla obálku, kterou jsem pořád nosil v&nbsp;kapse, a&nbsp;nechtěla ani žádnou upomínku. Museli jsme ze&nbsp;svého života vymazat každou stopu minulých provinění. A&nbsp;tak jsem ji&nbsp;tedy s&nbsp;ochotou otcovsky políbil na&nbsp;čelo, jak si&nbsp;to&nbsp;přála předtím.</span></p>
          <p class="chunk" data-nb-ref-number="559" data-nb-words="48" data-nb-chars="272"><span class="idea" data-nb-ref-number="560" id="idea560" data-nb-words="48" data-nb-chars="272">Potom, už&nbsp;na&nbsp;schodech, jsem zaváhal, protože to&nbsp;bylo všechno trochu příliš vážné; kdybych byl věděl, že&nbsp;ji&nbsp;nazítří budu zase mít, budu-li chtít, nebyl bych si&nbsp;tak rychle vzpomněl na&nbsp;budoucnost. Dívala se&nbsp;z&nbsp;odpočívadla schodů, jak jdu dolů, a&nbsp;já se&nbsp;na&nbsp;ni&nbsp;pousmál a&nbsp;zavolal:</span></p>
          <p class="chunk" data-nb-ref-number="560" data-nb-words="3" data-nb-chars="21"><span class="idea" data-nb-ref-number="561" id="idea561" data-nb-words="3" data-nb-chars="21">„Na shledanou zítra!“</span></p>
          <p class="chunk" data-nb-ref-number="561" data-nb-words="10" data-nb-chars="58"><span class="idea" data-nb-ref-number="562" id="idea562" data-nb-words="10" data-nb-chars="58">Odtrhla se&nbsp;překvapena a&nbsp;málem poděšena a&nbsp;odběhla se&nbsp;slovy:</span></p>
          <p class="chunk" data-nb-ref-number="562" data-nb-words="2" data-nb-chars="11"><span class="idea" data-nb-ref-number="563" id="idea563" data-nb-words="2" data-nb-chars="11">„Už nikdy!“</span></p>
          <p class="chunk" data-nb-ref-number="563" data-nb-words="86" data-nb-chars="515"><span class="idea" data-nb-ref-number="564" id="idea564" data-nb-words="86" data-nb-chars="515">Přesto jsem cítil úlevu, že&nbsp;jsem se&nbsp;odvážil povědět slovo, které mi&nbsp;mohlo otevřít cestu k&nbsp;dalšímu poslednímu objetí, kdybych po&nbsp;něm zatoužil. Zbaven všech tužeb a&nbsp;všech povinností strávil jsem celý krásný den s&nbsp;ženou a&nbsp;pak v&nbsp;Guidově kanceláři. Musím přiznat, že&nbsp;nedostatek povinností mě&nbsp;sblížil s&nbsp;ženou a&nbsp;dcerkou. Byl jsem pro ně&nbsp;něco víc než obvykle: nebyl jsem jen milý, byl jsem opravdový otec, který pokojně rozhoduje a&nbsp;přikazuje, zaujat jedině svou rodinou. Když jsem uléhal, řekl jsem si&nbsp;v&nbsp;podobě předsevzetí:</span></p>
          <p class="chunk" data-nb-ref-number="564" data-nb-words="7" data-nb-chars="42"><span class="idea" data-nb-ref-number="565" id="idea565" data-nb-words="7" data-nb-chars="42">„Takhle by&nbsp;měly vypadat všechny moje dny.“</span></p>
          <p class="chunk" data-nb-ref-number="565" data-nb-words="104" data-nb-chars="572"><span class="idea" data-nb-ref-number="566" id="idea566" data-nb-words="104" data-nb-chars="572">Než jsem usnul, cítila Augusta potřebu svěřit se&nbsp;mi&nbsp;s&nbsp;velkým tajemstvím; dozvěděla se&nbsp;je&nbsp;zrovna ten den od&nbsp;matky. Ada před několika dny přistihla Guida, jak líbá jednu jejich služebnou. Ada chtěla dělat, že&nbsp;nic neviděla, ale služka pak začala být drzá, a&nbsp;tak ji&nbsp;vyhodila. Včera s&nbsp;úzkostí čekaly, co&nbsp;tomu Guido řekne. Kdyby si&nbsp;stěžoval, byla by&nbsp;Ada požádala o&nbsp;rozvod. Ale Guido se&nbsp;smál a&nbsp;tvrdil, že&nbsp;Ada špatně viděla; přesto však nemá nic proti tomu, aby ta&nbsp;žena, která prý mu&nbsp;je&nbsp;srdečně nesympatická, šla z&nbsp;domu, i&nbsp;když je&nbsp;nevinná. Teď už&nbsp;se&nbsp;všechno, jak se&nbsp;zdá, urovnalo.</span></p>
          <p class="chunk" data-nb-ref-number="566" data-nb-words="81" data-nb-chars="470"><span class="idea" data-nb-ref-number="567" id="idea567" data-nb-words="81" data-nb-chars="470">Byl bych hrozně rád věděl, jestli měla Ada skutečně vlčí mlhu, když přistihla svého muže v&nbsp;té situaci. Dalo se&nbsp;pak ještě o&nbsp;něčem pochybovat? Nutno totiž mít na&nbsp;paměti, že&nbsp;když někdo někoho líbá, zaujímá docela jinou pozici, než když někdo někomu čistí boty. Měl jsem výtečnou náladu. Cítil jsem dokonce potřebu ukázat se&nbsp;při posuzování Guida spravedlivý a&nbsp;smířlivý. Ada je&nbsp;nepochybně dosti žárlivá a&nbsp;mohlo se&nbsp;stát, že&nbsp;je&nbsp;viděla stát blíž a&nbsp;jinak, než tomu skutečně bylo.</span></p>
          <p class="chunk" data-nb-ref-number="567" data-nb-words="21" data-nb-chars="120"><span class="idea" data-nb-ref-number="568" id="idea568" data-nb-words="21" data-nb-chars="120">Augusta smutným hlasem řekla, že&nbsp;ví&nbsp;bezpečně, že&nbsp;Ada viděla dobře, jen si&nbsp;to&nbsp;teď z&nbsp;přílišné lásky vykládá jinak. Dodala:</span></p>
          <p class="chunk" data-nb-ref-number="568" data-nb-words="8" data-nb-chars="43"><span class="idea" data-nb-ref-number="569" id="idea569" data-nb-words="8" data-nb-chars="43">„Byla by&nbsp;udělala líp, kdyby si&nbsp;vzala tebe.“</span></p>
          <p class="chunk" data-nb-ref-number="569" data-nb-words="11" data-nb-chars="64"><span class="idea" data-nb-ref-number="570" id="idea570" data-nb-words="11" data-nb-chars="64">Já, který se&nbsp;cítil čím dál nevinnější, jsem ji&nbsp;obšťastnil větou:</span></p>
          <p class="chunk" data-nb-ref-number="570" data-nb-words="13" data-nb-chars="72"><span class="idea" data-nb-ref-number="571" id="idea571" data-nb-words="13" data-nb-chars="72">„Je otázka, jestli bych já&nbsp;pochodil líp, kdybych si&nbsp;ji&nbsp;vzal místo tebe.“</span></p>
          <p class="chunk" data-nb-ref-number="571" data-nb-words="7" data-nb-chars="37"><span class="idea" data-nb-ref-number="572" id="idea572" data-nb-words="7" data-nb-chars="37">A&nbsp;pak, než jsem usnul, jsem zamumlal:</span></p>
          <p class="chunk" data-nb-ref-number="572" data-nb-words="5" data-nb-chars="37"><span class="idea" data-nb-ref-number="573" id="idea573" data-nb-words="5" data-nb-chars="37">„Ničema! Takhle pošpinit svůj domov!“</span></p>
          <p class="chunk" data-nb-ref-number="573" data-nb-words="18" data-nb-chars="95"><span class="idea" data-nb-ref-number="574" id="idea574" data-nb-words="18" data-nb-chars="95">Byl jsem natolik upřímný, že&nbsp;jsem mu&nbsp;vyčetl na&nbsp;jeho jednání to, co&nbsp;jsem si&nbsp;sám nemusel vyčítat.</span></p>
          <p class="chunk" data-nb-ref-number="574" data-nb-words="151" data-nb-chars="843"><span class="idea" data-nb-ref-number="575" id="idea575" data-nb-words="151" data-nb-chars="843">Ráno jsem vstal s&nbsp;vroucím přáním, aby se&nbsp;aspoň tento den přesně podobal předchozímu. Bylo pravděpodobné, že&nbsp;slastná předsevzetí z&nbsp;včerejšího dne nebudou pro Carlu o&nbsp;nic závažnější než pro mne, a&nbsp;já se&nbsp;vůči nim cítil naprosto svobodný. Byla příliš krásná, aby byla závazná. Popoháněla mě&nbsp;ovšem nejistota, že&nbsp;nevím, co&nbsp;si&nbsp;o&nbsp;tom myslí Carla. Mým přáním bylo najít ji&nbsp;ochotnou k&nbsp;dalšímu předsevzetí. Život by&nbsp;běžel dál bohatý na&nbsp;rozkoše, ale taky a&nbsp;především na&nbsp;snahy o&nbsp;nápravu, a&nbsp;každý můj den by&nbsp;byl zasvěcen z&nbsp;velké části dobru a&nbsp;z&nbsp;malé, docela maličké výčitkám svědomí. Byla tu&nbsp;jen ta&nbsp;nejistota, protože za&nbsp;celý rok, který byl pro mne tak bohatý na&nbsp;předsevzetí, měla Carla jen jedno jediné&nbsp;– dokázat mi, že&nbsp;mě&nbsp;má&nbsp;ráda. Dodržela je&nbsp;a&nbsp;bylo dost obtížné vyvodit z&nbsp;toho, do&nbsp;jaké míry pro ni&nbsp;bude snadné dodržet nové předsevzetí, jež ruší to&nbsp;staré.</span></p>
          <p class="chunk" data-nb-ref-number="575" data-nb-words="48" data-nb-chars="259"><span class="idea" data-nb-ref-number="576" id="idea576" data-nb-words="48" data-nb-chars="259">Carla nebyla doma. Bylo to&nbsp;pro mne velké zklamání a&nbsp;samou rozmrzelostí jsem si&nbsp;hryzal rty. Stará paní mě&nbsp;zavedla do&nbsp;kuchyně. Pověděla mi, že&nbsp;se&nbsp;Carla vrátí až&nbsp;navečer. Řekla, že&nbsp;se&nbsp;nají venku, a&nbsp;tak v&nbsp;krbu nehořel ani ten malý oheň, který tam obvykle hoříval.</span></p>
          <p class="chunk" data-nb-ref-number="576" data-nb-words="11" data-nb-chars="68"><span class="idea" data-nb-ref-number="577" id="idea577" data-nb-words="11" data-nb-chars="68">„Vám to&nbsp;neřekla?“ zeptala se&nbsp;mě&nbsp;stařena a&nbsp;překvapeně vyvalovala oči.</span></p>
          <p class="chunk" data-nb-ref-number="577" data-nb-words="5" data-nb-chars="36"><span class="idea" data-nb-ref-number="578" id="idea578" data-nb-words="5" data-nb-chars="36">Zamyšleně a&nbsp;roztržitě jsem zamumlal:</span></p>
          <p class="chunk" data-nb-ref-number="578" data-nb-words="15" data-nb-chars="83"><span class="idea" data-nb-ref-number="579" id="idea579" data-nb-words="15" data-nb-chars="83">„Řekla, včera. Ale nebyl jsem si&nbsp;jist, jestli to, co&nbsp;mi&nbsp;řekla, platilo pro dnešek.“</span></p>
          <p class="chunk" data-nb-ref-number="579" data-nb-words="105" data-nb-chars="609"><span class="idea" data-nb-ref-number="580" id="idea580" data-nb-words="105" data-nb-chars="609">Vlídně jsem se&nbsp;s&nbsp;ní rozloučil a&nbsp;šel jsem. Skřípal jsem zuby, ale potají. Chtělo to&nbsp;čas, abych dostal odvahu a&nbsp;rozzlobil se&nbsp;veřejně. Zašel jsem do&nbsp;Městských sadů a&nbsp;procházel jsem se&nbsp;asi půl hodiny, abych měl kdy si&nbsp;to&nbsp;všechno líp promyslet. Bylo to&nbsp;tak jasné, že&nbsp;jsem už&nbsp;nerozuměl ničemu. Byl jsem najednou a&nbsp;bez milosti přinucen dodržet své předsevzetí. Bylo mi&nbsp;zle, opravdu zle. Kulhal jsem a&nbsp;navíc jsem zápolil s&nbsp;dechem. Mívám s&nbsp;ním potíže: dýchám sice výtečně, ale počítám jednotlivá nadechnutí, protože musí jít nepřetržitě jedno za&nbsp;druhým. Mám pocit, že&nbsp;bych umřel zadušením, kdybych na&nbsp;to&nbsp;nedával pozor.</span></p>
          <p class="chunk" data-nb-ref-number="580" data-nb-words="87" data-nb-chars="487"><span class="idea" data-nb-ref-number="581" id="idea581" data-nb-words="87" data-nb-chars="487">V&nbsp;tu dobu jsem už&nbsp;měl jít do&nbsp;své, nebo spíš Guidovy kanceláře. Nemohl jsem však odejít z&nbsp;tohoto stanoviště jenom tak. A&nbsp;co budu dělat potom? Dnešní den nebyl ani trochu takový jako včerejší! Kdybych aspoň znal adresu toho zatraceného učitele, který mi&nbsp;hodinami zpěvu za&nbsp;mé&nbsp;peníze odloudil milenku! Nakonec jsem se&nbsp;vrátil ke&nbsp;staré paní. Vymyslím si&nbsp;pro Carlu vzkaz, který by&nbsp;ji&nbsp;přiměl, aby se&nbsp;se&nbsp;mnou sešla. Nejtěžší bylo dostat ji&nbsp;co&nbsp;nejdřív na&nbsp;mušku. To&nbsp;ostatní pak už&nbsp;nebude tak těžké.</span></p>
          <p class="chunk" data-nb-ref-number="581" data-nb-words="28" data-nb-chars="168"><span class="idea" data-nb-ref-number="582" id="idea582" data-nb-words="28" data-nb-chars="168">Zastihl jsem stařenu, jak sedí u&nbsp;kuchyňského okna a&nbsp;štupuje punčochu. Sundala si&nbsp;brýle a&nbsp;takřka bázlivě na&nbsp;mne upřela tázavý pohled. Zaváhal jsem. Potom jsem se&nbsp;zeptal:</span></p>
          <p class="chunk" data-nb-ref-number="582" data-nb-words="8" data-nb-chars="44"><span class="idea" data-nb-ref-number="583" id="idea583" data-nb-words="8" data-nb-chars="44">„Víte, že&nbsp;se&nbsp;Carla rozhodla vdát za&nbsp;Laliho?“</span></p>
          <p class="chunk" data-nb-ref-number="583" data-nb-words="57" data-nb-chars="335"><span class="idea" data-nb-ref-number="584" id="idea584" data-nb-words="57" data-nb-chars="335">Připadalo mi&nbsp;to, jako bych tu&nbsp;novinku říkal sám sobě. Carla mi&nbsp;to&nbsp;řekla nejmíň dvakrát, ale já&nbsp;tomu den předtím nevěnoval příliš pozornost. Carlina slova dolehla k&nbsp;mému sluchu, a&nbsp;docela zřetelně, protože jsem je&nbsp;tam zase našel, ale pak zase vyklouzla, aniž pronikla dál. Teprve teď pronikala až&nbsp;do&nbsp;mých útrob, které se&nbsp;svíjely bolestí.</span></p>
          <p class="chunk" data-nb-ref-number="584" data-nb-words="26" data-nb-chars="140"><span class="idea" data-nb-ref-number="585" id="idea585" data-nb-words="26" data-nb-chars="140">Stařena se&nbsp;na&nbsp;mne podívala a&nbsp;taky váhala. Zřejmě se&nbsp;bála, že&nbsp;prozradí něco, co&nbsp;by&nbsp;se&nbsp;jí&nbsp;pak mohlo vyčítat. Potom se&nbsp;zřejmou radostí vyhrkla:</span></p>
          <p class="chunk" data-nb-ref-number="585" data-nb-words="20" data-nb-chars="102"><span class="idea" data-nb-ref-number="586" id="idea586" data-nb-words="20" data-nb-chars="102">„To vám řekla Carla? Tak to&nbsp;bude určitě pravda! Já&nbsp;si&nbsp;myslím, že&nbsp;by&nbsp;udělala dobře. Co&nbsp;tomu říkáte vy?“</span></p>
          <p class="chunk" data-nb-ref-number="586" data-nb-words="54" data-nb-chars="290"><span class="idea" data-nb-ref-number="587" id="idea587" data-nb-words="54" data-nb-chars="290">A&nbsp;s&nbsp;chutí se&nbsp;smála, bába jedna zatracená, o&nbsp;které jsem si&nbsp;vždycky myslel, že&nbsp;o&nbsp;mém poměru s&nbsp;Carlou dobře ví! Byl bych ji&nbsp;nejraději ztloukl, ale potom jsem se&nbsp;omezil na&nbsp;to, že&nbsp;jsem řekl, že&nbsp;bych počkal, až&nbsp;bude mít učitel nějaké postavení. Zkrátka a&nbsp;dobře, mně to&nbsp;všechno připadalo unáhlené.</span></p>
          <p class="chunk" data-nb-ref-number="587" data-nb-words="50" data-nb-chars="286"><span class="idea" data-nb-ref-number="588" id="idea588" data-nb-words="50" data-nb-chars="286">Samou radostí se&nbsp;stará paní se&nbsp;mnou poprvé rozpovídala. Ne­souhlasila se&nbsp;mnou. Když se&nbsp;lidé berou mladí, musí si&nbsp;vybudovat kariéru po&nbsp;svatbě. Proč by&nbsp;si&nbsp;ji&nbsp;museli budovat předtím? Carla toho potřebuje tak málo. Její hlas by&nbsp;teď stál míň, protože by&nbsp;měla učitele a&nbsp;manžela v&nbsp;jedné osobě.</span></p>
          <p class="chunk" data-nb-ref-number="588" data-nb-words="116" data-nb-chars="650"><span class="idea" data-nb-ref-number="589" id="idea589" data-nb-words="116" data-nb-chars="650">Tato slova, jež mohla znamenat výčitku na&nbsp;adresu mé&nbsp;lakomosti, mi&nbsp;vnukla nápad, který mi&nbsp;připadal skvělý a&nbsp;který mi&nbsp;pro tu&nbsp;chvíli ulevil. V&nbsp;obálce, kterou jsem pořád nosil v&nbsp;náprsní kapse, musel už&nbsp;teď být pěkný obnos. Vytáhl jsem ji&nbsp;z&nbsp;kapsy, zalepil a&nbsp;odevzdal stařeně, aby ji&nbsp;dala Carle. Pocítil jsem možná taky touhu zaplatit konečně slušným způsobem své milence, ale ještě silnější byla touha ji&nbsp;znovu vidět a&nbsp;znovu mít. Teď se&nbsp;Carla se&nbsp;mnou bude muset sejít, ať&nbsp;už&nbsp;proto, že&nbsp;mi&nbsp;ty&nbsp;peníze bude chtít vrátit, nebo proto, že&nbsp;uzná za&nbsp;vhodné si&nbsp;je&nbsp;nechat, poněvadž pak bude cítit potřebu mi&nbsp;poděkovat. Oddechl jsem si: ještě není všemu nadobro konec!</span></p>
          <p class="chunk" data-nb-ref-number="589" data-nb-words="65" data-nb-chars="356"><span class="idea" data-nb-ref-number="590" id="idea590" data-nb-words="65" data-nb-chars="356">Staré paní jsem řekl, že&nbsp;v&nbsp;té obálce je&nbsp;něco peněz, jež zbyly z&nbsp;toho, co&nbsp;mi&nbsp;pro ně&nbsp;dali přátelé chudáka Coplera. Potom jsem s&nbsp;velkým klidem a&nbsp;mírem v&nbsp;duši Carle vzkázal, že&nbsp;jí&nbsp;zůstanu nadosmrti dobrým přítelem a&nbsp;že se&nbsp;na&nbsp;mne může vždycky beze všeho obrátit, kdyby potřebovala pomoc. Tak jsem jí&nbsp;mohl nechat svou adresu, to&nbsp;znamená adresu Guidovy kanceláře.</span></p>
          <p class="chunk" data-nb-ref-number="590" data-nb-words="14" data-nb-chars="80"><span class="idea" data-nb-ref-number="591" id="idea591" data-nb-words="14" data-nb-chars="80">Když jsem odcházel, byl můj krok daleko pružnější než ten, který mě&nbsp;tam přivedl.</span></p>
          <p class="chunk" data-nb-ref-number="591" data-nb-words="129" data-nb-chars="717"><span class="idea" data-nb-ref-number="592" id="idea592" data-nb-words="129" data-nb-chars="717">Toho dne jsem se&nbsp;však hrozně pohádal s&nbsp;Augustou. Šlo o&nbsp;malichernost. Řekl jsem, že&nbsp;je&nbsp;polévka příliš slaná, a&nbsp;ona tvrdila, že&nbsp;ne. Dostal jsem šílený vztek, protože se&nbsp;mi&nbsp;zdálo, že&nbsp;se&nbsp;mi&nbsp;posmívá, a&nbsp;trhl jsem ubrusem k&nbsp;sobě s&nbsp;takovou zuřivostí, že&nbsp;se&nbsp;všechno nádobí ze&nbsp;stolu sesypalo na&nbsp;zem. Maličká, kterou měla chůva na&nbsp;ruce, se&nbsp;rozeřvala, což mě&nbsp;hrozně zamrzelo, protože její pusinka mi&nbsp;připadala, jako by&nbsp;mi&nbsp;vyčítala. Augusta zbledla, jak to&nbsp;umí jen ona, vzala holčičku do&nbsp;náruče a&nbsp;odešla. Zdálo se&nbsp;mi, že&nbsp;to&nbsp;taky přehnala: copak mě&nbsp;nechá jíst samotného jako psa? Ale Augusta se&nbsp;okamžitě vrátila bez dítěte, znovu prostřela stůl, posadila se&nbsp;ke&nbsp;svému talíři a&nbsp;ponořila do&nbsp;něho lžíci, jako by&nbsp;se&nbsp;chtěla dát do&nbsp;jídla.</span></p>
          <p class="chunk" data-nb-ref-number="592" data-nb-words="44" data-nb-chars="255"><span class="idea" data-nb-ref-number="593" id="idea593" data-nb-words="44" data-nb-chars="255">Já&nbsp;v&nbsp;duchu klel, ale už&nbsp;mi&nbsp;bylo jasné, že&nbsp;jsem hříčkou v&nbsp;rukou nezřízených sil přírody, které nedělalo potíže je&nbsp;nashromáždit a&nbsp;tím méně je&nbsp;rozpoutat. Moje kletby teď platily Carle, která předstírala, že&nbsp;jedná jedině ve&nbsp;prospěch mé&nbsp;ženy. Takhle mě&nbsp;zřídit!</span></p>
          <p class="chunk" data-nb-ref-number="593" data-nb-words="49" data-nb-chars="307"><span class="idea" data-nb-ref-number="594" id="idea594" data-nb-words="49" data-nb-chars="307">Kdykoli mě&nbsp;Augusta vidí v&nbsp;takovém stavu, řídí se&nbsp;metodou, které zůstala věrná dodnes, neodporuje, nepláče, nediskutuje. Když jsem ji&nbsp;začal smířlivě prosit o&nbsp;prominutí, podala mi&nbsp;pouze jedno vysvětlení: nesmála se, jen se&nbsp;usmívala týmž úsměvem, který se&nbsp;mi&nbsp;vždycky tak líbil a&nbsp;který jsem vždycky tak vynášel.</span></p>
          <p class="chunk" data-nb-ref-number="594" data-nb-words="80" data-nb-chars="442"><span class="idea" data-nb-ref-number="595" id="idea595" data-nb-words="80" data-nb-chars="442">Hluboce jsem se&nbsp;styděl. Snažně jsem ji&nbsp;prosil, aby dala holčičku okamžitě přinést, a&nbsp;když jsem ji&nbsp;měl v&nbsp;náručí, dlouho jsem si&nbsp;s&nbsp;ní hrál. Potom jsem si&nbsp;ji&nbsp;posadil na&nbsp;hlavu a&nbsp;pod jejími šatečky, jež mi&nbsp;přikrývaly obličej, jsem si&nbsp;utřel oči, které se&nbsp;zalily slzami, jež nevyvolala Augusta. Hrál jsem si&nbsp;s&nbsp;malou, protože jsem věděl, že&nbsp;tak se&nbsp;sblížím s&nbsp;Augustou, aniž bych se&nbsp;snížil k&nbsp;omluvám, a&nbsp;opravdu, její tváře dostaly znovu obvyklou barvu.</span></p>
          <p class="chunk" data-nb-ref-number="595" data-nb-words="85" data-nb-chars="524"><span class="idea" data-nb-ref-number="596" id="idea596" data-nb-words="85" data-nb-chars="524">Tak skončil i&nbsp;tenhle den velice dobře a&nbsp;odpoledne bylo zrovna takové jako to&nbsp;předchozí. Dopadlo to&nbsp;stejně, jako kdybych byl Carlu zastihl na&nbsp;obvyklém místě. Ani zápal mi&nbsp;nechyběl. Prosil jsem znovu a&nbsp;znovu o&nbsp;odpuštění, protože jsem musel Augustu přimět k&nbsp;tomu, aby se&nbsp;vrátila ke&nbsp;svému úsměvu, když jsem vykládal nebo vyváděl různé výstřednosti. Běda, kdyby byla musela potlačit i&nbsp;jen jeden z&nbsp;těch svých obvyklých láskyplných úsměvů, které mi&nbsp;připadaly jako nejúplnější a&nbsp;nejlaskavější soud, jejž bylo možno nade mnou vynést.</span></p>
          <p class="chunk" data-nb-ref-number="596" data-nb-words="41" data-nb-chars="239"><span class="idea" data-nb-ref-number="597" id="idea597" data-nb-words="41" data-nb-chars="239">Večer jsme znovu mluvili o&nbsp;Guidovi. Jak se&nbsp;zdálo, už&nbsp;se&nbsp;s&nbsp;Adou smířili úplně. Augusta se&nbsp;divila sestřině dobrotě. Tentokrát jsem se&nbsp;zase musel usmát já, protože bylo jasné, že&nbsp;zapomíná na&nbsp;svoji vlastní nesmírnou dobrotu. Zeptal jsem se&nbsp;jí:</span></p>
          <p class="chunk" data-nb-ref-number="597" data-nb-words="10" data-nb-chars="58"><span class="idea" data-nb-ref-number="598" id="idea598" data-nb-words="10" data-nb-chars="58">„A&nbsp;ty bys mi&nbsp;neodpustila, kdybych tak pošpinil náš domov?“</span></p>
          <p class="chunk" data-nb-ref-number="598" data-nb-words="1" data-nb-chars="9"><span class="idea" data-nb-ref-number="599" id="idea599" data-nb-words="1" data-nb-chars="9">Zaváhala:</span></p>
          <p class="chunk" data-nb-ref-number="599" data-nb-words="16" data-nb-chars="92"><span class="idea" data-nb-ref-number="600" id="idea600" data-nb-words="16" data-nb-chars="92">„My máme naši holčičku,“ zvolala, „kdežto Ada nemá děti, které by&nbsp;ji&nbsp;vázaly k&nbsp;tomu člověku.“</span></p>
          <p class="chunk" data-nb-ref-number="600" data-nb-words="51" data-nb-chars="291"><span class="idea" data-nb-ref-number="601" id="idea601" data-nb-words="51" data-nb-chars="291">Neměla Guida v&nbsp;lásce; někdy si&nbsp;říkám, že&nbsp;mu&nbsp;měla za&nbsp;zlé, že&nbsp;mi&nbsp;způsobil trápení. Za&nbsp;několik měsíců obšťastnila Ada Guida dvojčaty a&nbsp;Guido nikdy nepochopil, proč jsem mu&nbsp;tak vesele blahopřál. Protože měl děti, mohl si&nbsp;i&nbsp;podle Augustina názoru dělat se&nbsp;služkami v&nbsp;domě bez nebezpečí, co&nbsp;chtěl.</span></p>
          <p class="chunk" data-nb-ref-number="601" data-nb-words="65" data-nb-chars="380"><span class="idea" data-nb-ref-number="602" id="idea602" data-nb-words="65" data-nb-chars="380">Když jsem na&nbsp;druhý den ráno našel v&nbsp;kanceláři na&nbsp;stole obálku se&nbsp;svou adresou napsanou Carlou, oddechl jsem si. Tak tedy nic nebylo u&nbsp;konce a&nbsp;život mohl pokračovat naplněn vším, co&nbsp;potřeboval. Carla si&nbsp;se&nbsp;mnou dala několika stručnými slovy schůzku v&nbsp;jedenáct dopoledne v&nbsp;Městských sadech u&nbsp;vchodu naproti jejich domu. Nesejdeme se&nbsp;tedy v&nbsp;jejím pokoji, ale přece jen velice blízko.</span></p>
          <p class="chunk" data-nb-ref-number="602" data-nb-words="32" data-nb-chars="178"><span class="idea" data-nb-ref-number="603" id="idea603" data-nb-words="32" data-nb-chars="178">Nemohl jsem se&nbsp;dočkat a&nbsp;přišel jsem na&nbsp;schůzku o&nbsp;čtvrt hodiny dřív. Kdyby Carla nebyla na&nbsp;udaném místě, byl bych se&nbsp;rozběhl rovnou do&nbsp;jejich bytu, což by&nbsp;bylo daleko pohodlnější.</span></p>
          <p class="chunk" data-nb-ref-number="603" data-nb-words="37" data-nb-chars="223"><span class="idea" data-nb-ref-number="604" id="idea604" data-nb-words="37" data-nb-chars="223">Byl zase sladký a&nbsp;zářivý den plný nového jara. Když jsem nechal za&nbsp;sebou hlučnou Corsia Stadion a&nbsp;vešel do&nbsp;parku, ocitl jsem se&nbsp;v&nbsp;tichu venkova, jež nijak nerušilo lehké, neustávající šelestění zeleně ovívané slabým vánkem.</span></p>
          <p class="chunk" data-nb-ref-number="604" data-nb-words="122" data-nb-chars="712"><span class="idea" data-nb-ref-number="605" id="idea605" data-nb-words="122" data-nb-chars="712">Právě když jsem rychlým krokem dorazil k&nbsp;východu z&nbsp;parku, vyšla mi&nbsp;v&nbsp;ústrety Carla. Měla v&nbsp;ruce moji obálku a&nbsp;blížila se&nbsp;ke&nbsp;mně bez úsměvu na&nbsp;pozdrav. V&nbsp;její bledé tvářince se&nbsp;naopak zračila neúprosná rozhodnost. Měla na&nbsp;sobě prosté šaty z&nbsp;hrubě tkaného plátna s&nbsp;modrými pruhy a&nbsp;velice jí&nbsp;to&nbsp;slušelo. I&nbsp;ona vypadala jako součást parku. Později jsem ji&nbsp;v&nbsp;okamžicích největší nenávisti podezíral, že&nbsp;se&nbsp;tak ustrojila úmyslně, aby ve&nbsp;chvíli, kdy mě&nbsp;odmítla, vypadala co&nbsp;nejžádoucněji. Ve&nbsp;skutečnosti ji&nbsp;tak ustrojil první jarní den. Nutno taky připomenout, že&nbsp;v&nbsp;mé dlouhé, ale drsné lásce hrálo oblékání mé&nbsp;milenky pramalou roli. Šel jsem vždycky rovnou do&nbsp;její pracovny a&nbsp;skromné ženy se&nbsp;doma strojí velice prostě.</span></p>
          <p class="chunk" data-nb-ref-number="605" data-nb-words="9" data-nb-chars="37"><span class="idea" data-nb-ref-number="606" id="idea606" data-nb-words="9" data-nb-chars="37">Podala mi&nbsp;ruku a&nbsp;já ji&nbsp;stiskl a&nbsp;řekl:</span></p>
          <p class="chunk" data-nb-ref-number="606" data-nb-words="4" data-nb-chars="24"><span class="idea" data-nb-ref-number="607" id="idea607" data-nb-words="4" data-nb-chars="24">„Děkuju ti, žes přišla.“</span></p>
          <p class="chunk" data-nb-ref-number="607" data-nb-words="13" data-nb-chars="76"><span class="idea" data-nb-ref-number="608" id="idea608" data-nb-words="13" data-nb-chars="76">Oč&nbsp;by&nbsp;bylo důstojnější, kdybych byl zůstal tak mírný přes celý ten rozhovor!</span></p>
          <p class="chunk" data-nb-ref-number="608" data-nb-words="22" data-nb-chars="116"><span class="idea" data-nb-ref-number="609" id="idea609" data-nb-words="22" data-nb-chars="116">Carla vypadala dojatá a&nbsp;za řeči se&nbsp;jí&nbsp;křečovitě třásly rty. Tohle škubání rtů jí&nbsp;občas vadilo i&nbsp;při zpěvu. Řekla mi:</span></p>
          <p class="chunk" data-nb-ref-number="609" data-nb-words="22" data-nb-chars="120"><span class="idea" data-nb-ref-number="610" id="idea610" data-nb-words="22" data-nb-chars="120">„Ráda bych ti&nbsp;vyhověla a&nbsp;přijala od&nbsp;tebe ty&nbsp;peníze, ale nemůžu, v&nbsp;žádném případě nemůžu. Vezmi si&nbsp;je&nbsp;zpátky, prosím tě!“</span></p>
          <p class="chunk" data-nb-ref-number="610" data-nb-words="28" data-nb-chars="150"><span class="idea" data-nb-ref-number="611" id="idea611" data-nb-words="28" data-nb-chars="150">Protože jsem viděl, že&nbsp;má&nbsp;pláč na&nbsp;krajíčku, rychle jsem obálku vzal, abych jí&nbsp;vyhověl, a&nbsp;držel jsem ji&nbsp;v&nbsp;ruce ještě dlouho poté, co&nbsp;jsem odtud odešel.</span></p>
          <p class="chunk" data-nb-ref-number="611" data-nb-words="8" data-nb-chars="41"><span class="idea" data-nb-ref-number="612" id="idea612" data-nb-words="8" data-nb-chars="41">„Ty už&nbsp;opravdu o&nbsp;mně nechceš ani slyšet?“</span></p>
          <p class="chunk" data-nb-ref-number="612" data-nb-words="28" data-nb-chars="151"><span class="idea" data-nb-ref-number="613" id="idea613" data-nb-words="28" data-nb-chars="151">Položil jsem tu&nbsp;otázku, aniž jsem si&nbsp;uvědomil, že&nbsp;mi&nbsp;na&nbsp;ni&nbsp;už&nbsp;den předtím odpověděla. Ale cožpak bylo možné, aby se&nbsp;mi&nbsp;odpírala, když byla tak žádoucí?</span></p>
          <p class="chunk" data-nb-ref-number="613" data-nb-words="54" data-nb-chars="307"><span class="idea" data-nb-ref-number="614" id="idea614" data-nb-words="54" data-nb-chars="307">„Zeno!“ odpověděla dívka poněkud něžněji, „cožpak jsme si&nbsp;neslíbili, že&nbsp;se&nbsp;už&nbsp;nikdy neuvidíme? Na&nbsp;základě tohoto slibu jsem na&nbsp;sebe vzala jisté závazky podobné těm, které jsi měl ty, ještě než jsi mě&nbsp;poznal. Jsou zrovna tak posvátné jako ty&nbsp;tvoje. Doufám, že&nbsp;si&nbsp;teď tvoje žena všimne, že&nbsp;jí&nbsp;už&nbsp;patříš celý.“</span></p>
          <p class="chunk" data-nb-ref-number="614" data-nb-words="61" data-nb-chars="338"><span class="idea" data-nb-ref-number="615" id="idea615" data-nb-words="61" data-nb-chars="338">V&nbsp;jejích myšlenkách hrála tedy dál důležitou úlohu Adina krása. Kdybych si&nbsp;byl jist, že&nbsp;mě&nbsp;opustila kvůli ní, byl bych věděl, jak to&nbsp;napravit. Byl bych ji&nbsp;přesvědčil, že&nbsp;Ada není má&nbsp;žena, a&nbsp;byl bych jí&nbsp;ukázal Augustu s&nbsp;tím jejím šilhavým okem a&nbsp;postavou zdravé kojné. Ale nebyly teď důležitější ty&nbsp;její závazky? Bylo třeba hovořit o&nbsp;nich.</span></p>
          <p class="chunk" data-nb-ref-number="615" data-nb-words="99" data-nb-chars="545"><span class="idea" data-nb-ref-number="616" id="idea616" data-nb-words="99" data-nb-chars="545">Snažil jsem se&nbsp;mluvit klidně, i&nbsp;když se&nbsp;mi&nbsp;taky třásly rty, jenže touhou. Vyložil jsem jí, že&nbsp;ani sama neví, do&nbsp;jaké míry je&nbsp;moje, a&nbsp;proto už&nbsp;nemá právo o&nbsp;sobě volně rozhodovat. Hlavou se&nbsp;mi&nbsp;honil vědecký důkaz toho, co&nbsp;jsem chtěl říct, slavný Darwinův důkaz s&nbsp;arabskou klisnou, ale chválabohu jsem si&nbsp;skoro jist, že&nbsp;jsem se&nbsp;o&nbsp;něm nezmínil. Zřejmě jsem však ve&nbsp;svém nesmyslném blábolení hovořil o&nbsp;zvířatech a&nbsp;jejich fyzické věrnosti. Ale pak jsem těch složitých argumentů, na&nbsp;které jsme v&nbsp;té chvíli nestačili ani já, ani ona, nechal a&nbsp;řekl jsem:</span></p>
          <p class="chunk" data-nb-ref-number="616" data-nb-words="22" data-nb-chars="109"><span class="idea" data-nb-ref-number="617" id="idea617" data-nb-words="22" data-nb-chars="109">„Jaké závazky jsi mohla na&nbsp;sebe vzít? A&nbsp;jaký význam mohou mít tváří v&nbsp;tvář citu, který nás váže už&nbsp;přes rok?“</span></p>
          <p class="chunk" data-nb-ref-number="617" data-nb-words="22" data-nb-chars="137"><span class="idea" data-nb-ref-number="618" id="idea618" data-nb-words="22" data-nb-chars="137">Popadl jsem ji&nbsp;drsně za&nbsp;ruku, protože jsem cítil potřebu energického činu, jelikož jsem nenašel žádné slovo, které by&nbsp;jej mohlo nahradit.</span></p>
          <p class="chunk" data-nb-ref-number="618" data-nb-words="19" data-nb-chars="105"><span class="idea" data-nb-ref-number="619" id="idea619" data-nb-words="19" data-nb-chars="105">Vytrhla se&nbsp;z&nbsp;mého sevření s&nbsp;takovou prudkostí, jako by&nbsp;to&nbsp;bylo poprvé, co&nbsp;jsem si&nbsp;dovolil něco podobného.</span></p>
          <p class="chunk" data-nb-ref-number="619" data-nb-words="25" data-nb-chars="158"><span class="idea" data-nb-ref-number="620" id="idea620" data-nb-words="25" data-nb-chars="158">„Nikdy,“ řekla s&nbsp;gestem člověka, který přísahá, „vzala jsem na&nbsp;sebe nejsvětější závazek! Závazek vůči muži, který vzal na&nbsp;sebe právě takový závazek vůči mně.“</span></p>
          <p class="chunk" data-nb-ref-number="620" data-nb-words="26" data-nb-chars="160"><span class="idea" data-nb-ref-number="621" id="idea621" data-nb-words="26" data-nb-chars="160">Nebylo pochyb! Tu&nbsp;krev, kterou se&nbsp;jí&nbsp;znenadání zbarvily tváře, tam vehnalo záští vůči muži, který na&nbsp;sebe nevzal žádný závazek. A&nbsp;vyjádřila se&nbsp;ještě zřetelněji:</span></p>
          <p class="chunk" data-nb-ref-number="621" data-nb-words="10" data-nb-chars="57"><span class="idea" data-nb-ref-number="622" id="idea622" data-nb-words="10" data-nb-chars="57">„Včera jsme šli zavěšeni do&nbsp;sebe společně s&nbsp;jeho matkou.“</span></p>
          <p class="chunk" data-nb-ref-number="622" data-nb-words="89" data-nb-chars="481"><span class="idea" data-nb-ref-number="623" id="idea623" data-nb-words="89" data-nb-chars="481">Bylo zřejmé, že&nbsp;mi&nbsp;má&nbsp;milenka uniká, že&nbsp;uniká pořád dál a&nbsp;dál. Já&nbsp;běžel ztřeštěně za&nbsp;ní&nbsp;a&nbsp;poskakoval jako pes, kterému berou kus chutného masa. Znovu jsem ji&nbsp;prudce popadl za&nbsp;ruku „Tak dobře,“ navrhl jsem, „vezměme se&nbsp;za&nbsp;ruce a&nbsp;pojďme tak přes celé město. Vydejme se&nbsp;v&nbsp;téhle neobvyklé pozici, aby si&nbsp;nás lidé víc všimli, po&nbsp;Corsia Stadion a&nbsp;pak Chiozským podloubím a&nbsp;dolů po&nbsp;Corsu až&nbsp;k&nbsp;Sant’Andrea a&nbsp;odtud se&nbsp;vraťme do&nbsp;toho vašeho pokoje druhou stranou, aby nás vidělo celé město.“</span></p>
          <p class="chunk" data-nb-ref-number="623" data-nb-words="21" data-nb-chars="113"><span class="idea" data-nb-ref-number="624" id="idea624" data-nb-words="21" data-nb-chars="113">To&nbsp;bylo poprvé, co&nbsp;jsem se&nbsp;vzdal Augusty. A&nbsp;připadalo mi&nbsp;to&nbsp;jako osvobození, protože to&nbsp;ona mi&nbsp;chtěla Carlu vzít.</span></p>
          <p class="chunk" data-nb-ref-number="624" data-nb-words="9" data-nb-chars="47"><span class="idea" data-nb-ref-number="625" id="idea625" data-nb-words="9" data-nb-chars="47">Vytrhla se&nbsp;znovu z&nbsp;mého sevření a&nbsp;řekla stroze:</span></p>
          <p class="chunk" data-nb-ref-number="625" data-nb-words="10" data-nb-chars="53"><span class="idea" data-nb-ref-number="626" id="idea626" data-nb-words="10" data-nb-chars="53">„Byla by&nbsp;to&nbsp;skoro stejná cesta, jako jsme šli včera.“</span></p>
          <p class="chunk" data-nb-ref-number="626" data-nb-words="3" data-nb-chars="19"><span class="idea" data-nb-ref-number="627" id="idea627" data-nb-words="3" data-nb-chars="19">Znovu jsem vybuchl:</span></p>
          <p class="chunk" data-nb-ref-number="627" data-nb-words="13" data-nb-chars="59"><span class="idea" data-nb-ref-number="628" id="idea628" data-nb-words="13" data-nb-chars="59">„A&nbsp;co on, on&nbsp;ví&nbsp;všechno? Ví, že&nbsp;jsi byla ještě včera moje?“</span></p>
          <p class="chunk" data-nb-ref-number="628" data-nb-words="7" data-nb-chars="46"><span class="idea" data-nb-ref-number="629" id="idea629" data-nb-words="7" data-nb-chars="46">„Ano,“ řekla s&nbsp;hrdostí. „Ví všechno, všechno.“</span></p>
          <p class="chunk" data-nb-ref-number="629" data-nb-words="26" data-nb-chars="137"><span class="idea" data-nb-ref-number="630" id="idea630" data-nb-words="26" data-nb-chars="137">Cítil jsem, že&nbsp;jsem ztracen, a&nbsp;jako pes, který nemůže na&nbsp;vyhlídnuté sousto a&nbsp;chňape po&nbsp;šatech toho, kdo mu&nbsp;je&nbsp;upírá, jsem ve&nbsp;vzteku řekl:</span></p>
          <p class="chunk" data-nb-ref-number="630" data-nb-words="15" data-nb-chars="89"><span class="idea" data-nb-ref-number="631" id="idea631" data-nb-words="15" data-nb-chars="89">„Ten tvůj snoubenec má&nbsp;skvělý žaludek. Dnes stráví mne a&nbsp;zítra všechno, co&nbsp;mu&nbsp;předhodíš.“</span></p>
          <p class="chunk" data-nb-ref-number="631" data-nb-words="27" data-nb-chars="171"><span class="idea" data-nb-ref-number="632" id="idea632" data-nb-words="27" data-nb-chars="171">Neslyšel jsem přesně zvuk svého hlasu. Věděl jsem, že&nbsp;bolestí křičím. Carla měla naopak ve&nbsp;svých mírných, hnědých, gazelích očích výraz pohoršení, který bych u&nbsp;ní nečekal.</span></p>
          <p class="chunk" data-nb-ref-number="632" data-nb-words="9" data-nb-chars="52"><span class="idea" data-nb-ref-number="633" id="idea633" data-nb-words="9" data-nb-chars="52">„To říkáš mně? Proč to&nbsp;neřekneš jemu, nemáš odvahu?“</span></p>
          <p class="chunk" data-nb-ref-number="633" data-nb-words="74" data-nb-chars="424"><span class="idea" data-nb-ref-number="634" id="idea634" data-nb-words="74" data-nb-chars="424">Otočila se&nbsp;ke&nbsp;mně zády a&nbsp;rychlým krokem zamířila k&nbsp;východu. Já&nbsp;už&nbsp;taky litoval toho, co&nbsp;jsem řekl, ale tu&nbsp;lítost překrylo veliké překvapení, že&nbsp;od&nbsp;této chvíle už&nbsp;nebudu smět jednat s&nbsp;Carlou tak nelaskavě. To&nbsp;mě&nbsp;jakoby přibilo k&nbsp;zemi. Teprve když ta&nbsp;modrobílá postavička dorazila drobnými rychlými kroky až&nbsp;k&nbsp;samému východu, rozhodl jsem se&nbsp;běžet za&nbsp;ní. Nevěděl jsem, co&nbsp;jí&nbsp;řeknu, ale nebylo možné, abychom se&nbsp;rozešli takhle.</span></p>
          <p class="chunk" data-nb-ref-number="634" data-nb-words="19" data-nb-chars="93"><span class="idea" data-nb-ref-number="635" id="idea635" data-nb-words="19" data-nb-chars="93">Zastavil jsem ji&nbsp;u&nbsp;průjezdu jejich domu a&nbsp;řekl jsem jí&nbsp;upřímně jen to, jak mě&nbsp;to&nbsp;všecko bolí:</span></p>
          <p class="chunk" data-nb-ref-number="635" data-nb-words="7" data-nb-chars="41"><span class="idea" data-nb-ref-number="636" id="idea636" data-nb-words="7" data-nb-chars="41">„Takhle se&nbsp;máme rozejít po&nbsp;takové lásce?“</span></p>
          <p class="chunk" data-nb-ref-number="636" data-nb-words="18" data-nb-chars="97"><span class="idea" data-nb-ref-number="637" id="idea637" data-nb-words="18" data-nb-chars="97">Šla dál, aniž odpověděla, a&nbsp;já za&nbsp;ní, až&nbsp;na&nbsp;schody. Potom se&nbsp;na&nbsp;mne podívala nepřátelskýma očima:</span></p>
          <p class="chunk" data-nb-ref-number="637" data-nb-words="15" data-nb-chars="90"><span class="idea" data-nb-ref-number="638" id="idea638" data-nb-words="15" data-nb-chars="90">„Chcete-li vidět mého snoubence, pojďte se&nbsp;mnou. Neslyšíte ho? To&nbsp;on&nbsp;hraje na&nbsp;ten klavír.“</span></p>
          <p class="chunk" data-nb-ref-number="638" data-nb-words="10" data-nb-chars="75"><span class="idea" data-nb-ref-number="639" id="idea639" data-nb-words="10" data-nb-chars="75">Teprve tehdy jsem uslyšel synkopy Schubertova Rozloučení v&nbsp;Lisztově úpravě.</span></p>
          <p class="chunk" data-nb-ref-number="639" data-nb-words="62" data-nb-chars="375"><span class="idea" data-nb-ref-number="640" id="idea640" data-nb-words="62" data-nb-chars="375">Třebaže jsem se&nbsp;od&nbsp;dětství nedotkl šavle ani hole, nejsem bázlivec. Veliká touha, která mě&nbsp;do&nbsp;té&nbsp;chvíle hnala, byla najednou pryč. Ze&nbsp;všeho, co&nbsp;dělá muže mužem, ve&nbsp;mně zbyla jen bojechtivost. Dožadoval jsem se&nbsp;panovačně něčeho, co&nbsp;mi&nbsp;nepatřilo. Abych teď zmenšil svoji chybu, musel jsem se&nbsp;bít, jinak by&nbsp;byla vzpomínka na&nbsp;tuto ženu, která mi&nbsp;hrozila snoubencem, nesnesitelná.</span></p>
          <p class="chunk" data-nb-ref-number="640" data-nb-words="10" data-nb-chars="57"><span class="idea" data-nb-ref-number="641" id="idea641" data-nb-words="10" data-nb-chars="57">„Tak dobře,“ řekl jsem jí. „Když dovolíš, půjdu s&nbsp;tebou.“</span></p>
          <p class="chunk" data-nb-ref-number="641" data-nb-words="12" data-nb-chars="69"><span class="idea" data-nb-ref-number="642" id="idea642" data-nb-words="12" data-nb-chars="69">Srdce mi&nbsp;bušilo ne&nbsp;snad strachem, ale obavou, že&nbsp;se&nbsp;nezachovám dobře.</span></p>
          <p class="chunk" data-nb-ref-number="642" data-nb-words="42" data-nb-chars="257"><span class="idea" data-nb-ref-number="643" id="idea643" data-nb-words="42" data-nb-chars="257">Stoupal jsem po&nbsp;schodech dál po&nbsp;jejím boku. Najednou se&nbsp;však zastavila, opřela se&nbsp;o&nbsp;zeď a&nbsp;dala se&nbsp;beze slova do&nbsp;pláče. Nahoře se&nbsp;nepřestávaly rozléhat tóny Rozloučení hraného na&nbsp;pianu, které jsem kdysi zaplatil. Carlin pláč ještě znásobil jejich dojímavost.</span></p>
          <p class="chunk" data-nb-ref-number="643" data-nb-words="10" data-nb-chars="59"><span class="idea" data-nb-ref-number="644" id="idea644" data-nb-words="10" data-nb-chars="59">„Udělám, co&nbsp;budeš chtít! Chceš, abych šel?“ zeptal jsem se.</span></p>
          <p class="chunk" data-nb-ref-number="644" data-nb-words="9" data-nb-chars="53"><span class="idea" data-nb-ref-number="645" id="idea645" data-nb-words="9" data-nb-chars="53">„Ano,“ řekla a&nbsp;taktak že&nbsp;dokázala to&nbsp;slůvko vyslovit.</span></p>
          <p class="chunk" data-nb-ref-number="645" data-nb-words="10" data-nb-chars="64"><span class="idea" data-nb-ref-number="646" id="idea646" data-nb-words="10" data-nb-chars="64">„Sbohem,“ řekl jsem. „Když si&nbsp;to&nbsp;tedy přeješ, sbohem navždycky!“</span></p>
          <p class="chunk" data-nb-ref-number="646" data-nb-words="25" data-nb-chars="142"><span class="idea" data-nb-ref-number="647" id="idea647" data-nb-words="25" data-nb-chars="142">Pomalu jsem sešel ze&nbsp;schodů a&nbsp;taky jsem si&nbsp;pískal Schubertovo Rozloučení. Nevím, bylo-li to&nbsp;jen zdání, ale měl jsem dojem, že&nbsp;na&nbsp;mne zavolala:</span></p>
          <p class="chunk" data-nb-ref-number="647" data-nb-words="1" data-nb-chars="7"><span class="idea" data-nb-ref-number="648" id="idea648" data-nb-words="1" data-nb-chars="7">„Zeno!“</span></p>
          <p class="chunk" data-nb-ref-number="648" data-nb-words="53" data-nb-chars="299"><span class="idea" data-nb-ref-number="649" id="idea649" data-nb-words="53" data-nb-chars="299">I&nbsp;kdyby na&nbsp;mne v&nbsp;tu chvíli zavolala tím podivným jménem Dario, které jí&nbsp;připadalo tak mazlivé, nebyl bych se&nbsp;zastavil. Cítil jsem velkou touhu jít pryč a&nbsp;zase jednou jsem se&nbsp;vrátil čistý k&nbsp;Augustě. I&nbsp;ten pes, kterému kopanci brání přiblížit se&nbsp;k&nbsp;fence, odběhne naprosto čistý, alespoň pro tu&nbsp;chvíli.</span></p>
          <p class="chunk" data-nb-ref-number="649" data-nb-words="120" data-nb-chars="685"><span class="idea" data-nb-ref-number="650" id="idea650" data-nb-words="120" data-nb-chars="685">Když jsem se&nbsp;druhého dne znovu ocitl ve&nbsp;stavu, ve&nbsp;kterém jsem byl ve&nbsp;chvíli, kdy jsem se&nbsp;chystal do&nbsp;Městských sadů, zdálo se&nbsp;mi&nbsp;prostě, že&nbsp;jsem se&nbsp;zachoval jako zbabělec: volala na&nbsp;mne, i&nbsp;když ne&nbsp;jménem, které mi&nbsp;dala z&nbsp;lásky, a&nbsp;já neodpověděl! Byl to&nbsp;první den bolesti, po&nbsp;němž následovalo mnoho dalších, plných hořkého žalu. Protože jsem už&nbsp;nechápal, proč jsem jen tak odešel, obviňoval jsem se, že&nbsp;jsem se&nbsp;bál toho chlapíka nebo skandálu. Teď bych byl opět souhlasil s&nbsp;jakýmkoliv kompromitováním, jako když jsem Carle navrhl tu&nbsp;dlouhou procházku městem. Propásl jsem příznivý okamžik a&nbsp;byl jsem si&nbsp;velice dobře vědom, že&nbsp;se&nbsp;vyskytuje u&nbsp;jistých žen jen jednou. Mně to&nbsp;jednou stačilo.</span></p>
          <p class="chunk" data-nb-ref-number="650" data-nb-words="138" data-nb-chars="792"><span class="idea" data-nb-ref-number="651" id="idea651" data-nb-words="138" data-nb-chars="792">Okamžitě jsem se&nbsp;rozhodl, že&nbsp;Carle napíšu. Nemohl jsem už&nbsp;nechat uběhnout ani den, aniž bych se&nbsp;pokusil k&nbsp;ní znovu přiblížit. Psal a&nbsp;přepisoval jsem ten dopis znova a&nbsp;znova, abych do&nbsp;těch několika slov vložil veškerý důmysl, kterého jsem byl schopen. Přepisoval jsem ten dopis tolikrát taky proto, že&nbsp;to&nbsp;pro mne byla velká útěcha; byla to&nbsp;úleva, kterou jsem potřeboval. Prosil jsem ji, aby mi&nbsp;odpustila hněv, který jsem jí&nbsp;dal najevo, tvrdil jsem, že&nbsp;moje velká láska potřebuje čas, aby se&nbsp;uklidnila. Dodal jsem: „Každý den, který míjí, mi&nbsp;přináší další drobet klidu.“ A&nbsp;kolikrát jsem tu&nbsp;větu psal, tolikrát jsem vždycky skřípal zuby. Potom jsem psal, že&nbsp;si&nbsp;nemůžu odpustit, co&nbsp;jsem jí&nbsp;řekl, a&nbsp;cítím potřebu se&nbsp;omluvit. Já&nbsp;jí&nbsp;bohužel nemůžu nabídnout, co&nbsp;jí&nbsp;nabízí Lali a&nbsp;co si&nbsp;tak zasluhuje.</span></p>
          <p class="chunk" data-nb-ref-number="651" data-nb-words="103" data-nb-chars="573"><span class="idea" data-nb-ref-number="652" id="idea652" data-nb-words="103" data-nb-chars="573">Představoval jsem si, že&nbsp;ten dopis bude mít veliký účinek. Jelikož Lali všechno ví, Carla mu&nbsp;ho&nbsp;ukáže a&nbsp;pro Laliho by&nbsp;mohlo být výhodné, kdyby měl přítele mého postavení. Snil jsem dokonce o&nbsp;tom, že&nbsp;bychom mohli začít sladký život ve&nbsp;třech, poněvadž má&nbsp;láska byla tak velká, že&nbsp;pro tu&nbsp;chvíli by&nbsp;mi&nbsp;můj osud připadal mírnější, i&nbsp;kdybych se&nbsp;směl Carle pouze dvořit. Třetího dne jsem od&nbsp;ní&nbsp;dostal krátký lístek. Neoslovila mě&nbsp;v&nbsp;něm ani jako Zena, ani jako Daria. Psala pouze: „Děkuju! Buďte i&nbsp;Vy šťasten se&nbsp;svou paní, která zasluhuje jen to&nbsp;nejlepší.“ Mluvila přirozeně o&nbsp;Adě.</span></p>
          <p class="chunk" data-nb-ref-number="652" data-nb-words="55" data-nb-chars="316"><span class="idea" data-nb-ref-number="653" id="idea653" data-nb-words="55" data-nb-chars="316">Příznivý okamžik netrval a&nbsp;u&nbsp;žen nikdy netrvá, pokud jej člověk nezastaví tím, že&nbsp;jej popadne za&nbsp;vlasy. Moje touha zhoustla v&nbsp;zuřivou zlost. Ne&nbsp;však na&nbsp;Augustu! Moje mysl byla tak plná Carly, že&nbsp;jsem měl výčitky svědomí, a&nbsp;tak jsem se&nbsp;u&nbsp;Augusty pořád nutil do&nbsp;tupého, stereotypního úsměvu, který jí&nbsp;připadal upřímný.</span></p>
          <p class="chunk" data-nb-ref-number="653" data-nb-words="34" data-nb-chars="194"><span class="idea" data-nb-ref-number="654" id="idea654" data-nb-words="34" data-nb-chars="194">Musel jsem však něco udělat! Nemohl jsem přece takhle čekat a&nbsp;trpět den co&nbsp;den! Psát jsem jí&nbsp;už&nbsp;nechtěl. Kus popsaného papíru nemá pro ženy příliš velký význam. Bylo nutno vymyslet něco lepšího.</span></p>
          <p class="chunk" data-nb-ref-number="654" data-nb-words="58" data-nb-chars="337"><span class="idea" data-nb-ref-number="655" id="idea655" data-nb-words="58" data-nb-chars="337">Bez přesného záměru jsem se&nbsp;rozběhl do&nbsp;Městských sadů. Potom, ale už&nbsp;daleko pomaleji, jsem zamířil ke&nbsp;Carlinu domu, a&nbsp;když jsem vystoupil do&nbsp;jejich patra, zaklepal jsem na&nbsp;dveře kuchyně. Byl bych se&nbsp;pokud možno raději vyhnul setkání s&nbsp;Lalim, ale nemrzelo by&nbsp;mě, kdybych na&nbsp;něho narazil. Aspoň by&nbsp;došlo ke&nbsp;krizi, jejíž potřebu jsem cítil.</span></p>
          <p class="chunk" data-nb-ref-number="655" data-nb-words="28" data-nb-chars="149"><span class="idea" data-nb-ref-number="656" id="idea656" data-nb-words="28" data-nb-chars="149">Stará paní byla jako obvykle u&nbsp;krbu, kde hořely dva velké ohně. Žasla, že&nbsp;mě&nbsp;vidí, ale pak se&nbsp;s&nbsp;obvyklou dobrotou a&nbsp;nevinností začala smát. Řekla mi:</span></p>
          <p class="chunk" data-nb-ref-number="656" data-nb-words="24" data-nb-chars="129"><span class="idea" data-nb-ref-number="657" id="idea657" data-nb-words="24" data-nb-chars="129">„Jsem ráda, že&nbsp;vás vidím! Byla jsem tak zvyklá vidět vás tu&nbsp;každý den! To&nbsp;se&nbsp;rozumí, že&nbsp;na&nbsp;nás nemůžete tak najednou zapomenout.“</span></p>
          <p class="chunk" data-nb-ref-number="657" data-nb-words="47" data-nb-chars="255"><span class="idea" data-nb-ref-number="658" id="idea658" data-nb-words="47" data-nb-chars="255">Nebylo těžké přimět ji&nbsp;k&nbsp;řeči. Líčila mi, jak se&nbsp;Carla a&nbsp;Vittorio hrozně milují. Dnes přijdou on&nbsp;i&nbsp;jeho matka k&nbsp;nim na&nbsp;oběd. Se&nbsp;smíchem dodala: „Nakonec ji&nbsp;bude s&nbsp;sebou brát i&nbsp;na všechny hodiny, které denně dává. Nevydrží jeden bez druhého ani chvilinku.“</span></p>
          <p class="chunk" data-nb-ref-number="658" data-nb-words="15" data-nb-chars="83"><span class="idea" data-nb-ref-number="659" id="idea659" data-nb-words="15" data-nb-chars="83">A&nbsp;mateřsky se&nbsp;tomu jejich štěstí usmívala. Řekla mi, že&nbsp;se&nbsp;za&nbsp;několik týdnů vezmou.</span></p>
          <p class="chunk" data-nb-ref-number="659" data-nb-words="58" data-nb-chars="343"><span class="idea" data-nb-ref-number="660" id="idea660" data-nb-words="58" data-nb-chars="343">Měl jsem v&nbsp;ústech nepříjemnou pachuť a&nbsp;div jsem nevykročil ke&nbsp;dveřím, abych šel. Potom jsem se&nbsp;přemohl v&nbsp;naději, že&nbsp;mi&nbsp;stařenino klábosení vnukne nějaký dobrý nápad nebo dá&nbsp;nějakou naději. Poslední chybou, které jsem se&nbsp;u&nbsp;Carly dopustil, bylo právě to, že&nbsp;jsem utekl dřív, než jsem si&nbsp;promyslel všechny možnosti, které se&nbsp;mi&nbsp;případně nabízely.</span></p>
          <p class="chunk" data-nb-ref-number="660" data-nb-words="39" data-nb-chars="199"><span class="idea" data-nb-ref-number="661" id="idea661" data-nb-words="39" data-nb-chars="199">Na&nbsp;okamžik jsem si&nbsp;myslel, že&nbsp;jsem na&nbsp;ten svůj nápad přišel. Zeptal jsem se&nbsp;staré paní, jestli se&nbsp;opravdu rozhodla dělat do&nbsp;smrti služku své dceři. Řekl jsem jí, že&nbsp;vím, že&nbsp;k&nbsp;ní Carla není moc hodná.</span></p>
          <p class="chunk" data-nb-ref-number="661" data-nb-words="24" data-nb-chars="172"><span class="idea" data-nb-ref-number="662" id="idea662" data-nb-words="24" data-nb-chars="172">Pracovala pilně dál u&nbsp;krbu, ale poslouchala. Odpověděla s&nbsp;nevinností, kterou jsem nezasluhoval. Stěžovala si, že&nbsp;Carla ztrácí trpělivost pro každou maličkost. Omlouvala se:</span></p>
          <p class="chunk" data-nb-ref-number="662" data-nb-words="16" data-nb-chars="76"><span class="idea" data-nb-ref-number="663" id="idea663" data-nb-words="16" data-nb-chars="76">„To se&nbsp;ví, jsem den ze&nbsp;dne starší a&nbsp;všechno zapomínám. Ale za&nbsp;to&nbsp;já&nbsp;nemůžu.“</span></p>
          <p class="chunk" data-nb-ref-number="663" data-nb-words="42" data-nb-chars="233"><span class="idea" data-nb-ref-number="664" id="idea664" data-nb-words="42" data-nb-chars="233">Doufala však, že&nbsp;teď to&nbsp;bude lepší. Carla je&nbsp;šťastná, a&nbsp;tak ji&nbsp;ty&nbsp;její špatné nálady trochu přejdou. A&nbsp;kromě toho se&nbsp;k&nbsp;ní Vittorio od&nbsp;samého začátku chová s&nbsp;velikou úctou. Nakonec dodala, aniž přestala plnit formičky těstem a&nbsp;ovocem:</span></p>
          <p class="chunk" data-nb-ref-number="664" data-nb-words="11" data-nb-chars="62"><span class="idea" data-nb-ref-number="665" id="idea665" data-nb-words="11" data-nb-chars="62">„Musím zůstat s&nbsp;dcerou, to&nbsp;je&nbsp;moje povinnost. Jinak to&nbsp;nejde.“</span></p>
          <p class="chunk" data-nb-ref-number="665" data-nb-words="56" data-nb-chars="308"><span class="idea" data-nb-ref-number="666" id="idea666" data-nb-words="56" data-nb-chars="308">Pokusil jsem se&nbsp;ji&nbsp;s&nbsp;jistou úzkostí přemluvit. Řekl jsem jí, že&nbsp;by&nbsp;se&nbsp;mohla toho otroctví velice dobře zbavit. Copak tu&nbsp;nejsem já? Dával bych jí&nbsp;měsíčně, co&nbsp;jsem do&nbsp;té&nbsp;doby platil Carle. Chtěl jsem i&nbsp;nadále někoho vydržovat! Chtěl jsem si&nbsp;udržet aspoň tu&nbsp;starou paní, která mi&nbsp;připadala jako část její dcery.</span></p>
          <p class="chunk" data-nb-ref-number="666" data-nb-words="30" data-nb-chars="184"><span class="idea" data-nb-ref-number="667" id="idea667" data-nb-words="30" data-nb-chars="184">Stařena mi&nbsp;projevila svou vděčnost. Obdivovala se&nbsp;mé&nbsp;dobrotě, ale smála se&nbsp;při představě, že&nbsp;by&nbsp;jí&nbsp;někdo mohl navrhnout, aby opustila svou dceru. Na&nbsp;něco takového nebylo ani pomyšlení.</span></p>
          <p class="chunk" data-nb-ref-number="667" data-nb-words="73" data-nb-chars="389"><span class="idea" data-nb-ref-number="668" id="idea668" data-nb-words="73" data-nb-chars="389">To&nbsp;bylo tvrdé slovo, jež mě&nbsp;udeřilo do&nbsp;čela, které se&nbsp;tak ponížilo! Vrátil jsem se&nbsp;do&nbsp;té&nbsp;veliké samoty bez Carly a&nbsp;bez jakéhokoli výhledu na&nbsp;cestu, jež by&nbsp;vedla k&nbsp;ní. Vzpomínám si, že&nbsp;jsem udělal ještě poslední pokus, abych si&nbsp;namluvil, že&nbsp;tahle cesta přece jen zůstává otevřená. Než jsem šel, řekl jsem staré paní, že&nbsp;se&nbsp;může stát a&nbsp;časem změní názor. Potom ať&nbsp;si&nbsp;laskavě vzpomene na&nbsp;mne.</span></p>
          <p class="chunk" data-nb-ref-number="668" data-nb-words="52" data-nb-chars="291"><span class="idea" data-nb-ref-number="669" id="idea669" data-nb-words="52" data-nb-chars="291">Když jsem odtud odcházel, byl jsem pln rozhořčení a&nbsp;zlosti, jako by&nbsp;mi&nbsp;někdo ublížil zrovna ve&nbsp;chvíli, kdy jsem se&nbsp;chystal udělat něco dobrého. Ta&nbsp;stará paní mě&nbsp;svým smíchem přímo urazila. Cítil jsem, jak mi&nbsp;pořád ještě zní v&nbsp;uších, a&nbsp;znamenal daleko víc než jen výsměch mé&nbsp;poslední nabídce.</span></p>
          <p class="chunk" data-nb-ref-number="669" data-nb-words="145" data-nb-chars="824"><span class="idea" data-nb-ref-number="670" id="idea670" data-nb-words="145" data-nb-chars="824">Nechtěl jsem jít v&nbsp;takovém stavu k&nbsp;Augustě. Věděl jsem předem, jak by&nbsp;to&nbsp;dopadlo. Kdybych k&nbsp;ní šel, nakonec bych jí&nbsp;ublížil a&nbsp;ona by&nbsp;se&nbsp;mi&nbsp;pomstila tím svým silným zblednutím, které mě&nbsp;vždycky tak tížilo. Raději jsem chodil ulicemi rytmickým krokem, který mohl vnést do&nbsp;mých myšlenek trochu řádu. A&nbsp;skutečně jej vnesl! Přestal jsem si&nbsp;naříkat na&nbsp;svůj osud a&nbsp;spatřil jsem sám sebe, jako by&nbsp;mě&nbsp;silné světlo promítlo na&nbsp;dlažbu, na&nbsp;kterou jsem se&nbsp;díval. Nechtěl jsem Carlu, chtěl jsem její objetí, a&nbsp;ještě raději její poslední objetí. Bylo to&nbsp;k&nbsp;smíchu! Zaťal jsem zuby do&nbsp;rtů, abych dodal svému směšnému obrazu trochu bolesti, to&nbsp;znamená vážnosti. Věděl jsem o&nbsp;sobě všechno a&nbsp;bylo neodpustitelné, že&nbsp;jsem tolik trpěl tím, že&nbsp;se&nbsp;mi&nbsp;naskytla jedinečná možnost si&nbsp;odvyknout. S&nbsp;Carlou byl konec, tak jak jsem po&nbsp;tom tolikrát toužil.</span></p>
          <p class="chunk" data-nb-ref-number="670" data-nb-words="33" data-nb-chars="175"><span class="idea" data-nb-ref-number="671" id="idea671" data-nb-words="33" data-nb-chars="175">Když jsem se&nbsp;krátce nato s&nbsp;takhle jasnou hlavou ocitl bez nejmenšího úmyslu na&nbsp;okraji města a&nbsp;tam na&nbsp;mne v&nbsp;jedné ulici kývla jakási nalíčená žena, bez váhání jsem běžel za&nbsp;ní.</span></p>
          <p class="chunk" data-nb-ref-number="671" data-nb-words="89" data-nb-chars="529"><span class="idea" data-nb-ref-number="672" id="idea672" data-nb-words="89" data-nb-chars="529">Přišel jsem na&nbsp;oběd hodně pozdě, ale byl jsem k&nbsp;Augustě tak milý, že&nbsp;se&nbsp;hned rozveselila. Nedokázal jsem však políbit naši malou a&nbsp;několik hodin jsem ani nebyl s&nbsp;to něco sníst. Cítil jsem se&nbsp;hrozně špinavý. Nepředstíral jsem žádnou nemoc, jak jsem to&nbsp;dělával jindy, abych zakryl a&nbsp;zmírnil provinění a&nbsp;výčitku. Nepřipadalo mi&nbsp;možné najít útěchu v&nbsp;nějakém předsevzetí pro příště a&nbsp;poprvé jsem taky žádné neudělal. Bylo třeba mnoho hodin, abych se&nbsp;vrátil k&nbsp;obvyklému rytmu, který mne vyvedl z&nbsp;temné přítomnosti k&nbsp;světlé budoucnosti.</span></p>
          <p class="chunk" data-nb-ref-number="672" data-nb-words="12" data-nb-chars="59"><span class="idea" data-nb-ref-number="673" id="idea673" data-nb-words="12" data-nb-chars="59">Augusta si&nbsp;všimla, že&nbsp;je&nbsp;ve&nbsp;mně cosi nového. Smála se&nbsp;tomu:</span></p>
          <p class="chunk" data-nb-ref-number="673" data-nb-words="11" data-nb-chars="59"><span class="idea" data-nb-ref-number="674" id="idea674" data-nb-words="11" data-nb-chars="59">„S&nbsp;tebou se&nbsp;člověk nikdy nenudí. Jsi každý den někdo jiný.“</span></p>
          <p class="chunk" data-nb-ref-number="674" data-nb-words="17" data-nb-chars="75"><span class="idea" data-nb-ref-number="675" id="idea675" data-nb-words="17" data-nb-chars="75">Jak by&nbsp;ne! Ta&nbsp;žena z&nbsp;předměstí se&nbsp;nepodobala žádné jiné a&nbsp;já ji&nbsp;měl v&nbsp;sobě.</span></p>
          <p class="chunk" data-nb-ref-number="675" data-nb-words="34" data-nb-chars="192"><span class="idea" data-nb-ref-number="676" id="idea676" data-nb-words="34" data-nb-chars="192">Strávil jsem s&nbsp;Augustou i&nbsp;celé odpoledne a&nbsp;večer. Měla plné ruce práce a&nbsp;já vedle ní&nbsp;nedělal nic. Připadalo mi, že&nbsp;mě&nbsp;tak, nečinného, unáší proud průzračné vody&nbsp;– počestný život mé&nbsp;domácnosti.</span></p>
          <p class="chunk" data-nb-ref-number="676" data-nb-words="15" data-nb-chars="100"><span class="idea" data-nb-ref-number="677" id="idea677" data-nb-words="15" data-nb-chars="100">Poddával jsem se&nbsp;tomu proudu, který mě&nbsp;unášel, ale neočišťoval. Naopak! Ještě mou špínu zdůrazňoval.</span></p>
          <p class="chunk" data-nb-ref-number="677" data-nb-words="39" data-nb-chars="241"><span class="idea" data-nb-ref-number="678" id="idea678" data-nb-words="39" data-nb-chars="241">Samozřejmě, že&nbsp;během dlouhé noci, jež následovala, jsem nakonec dospěl k&nbsp;předsevzetí. To&nbsp;první bylo nejpevnější. Opatřím si&nbsp;zbraň a&nbsp;zabiju se, jakmile se&nbsp;přistihnu, že&nbsp;mířím do&nbsp;oné části města. To&nbsp;předsevzetí mi&nbsp;udělalo dobře a&nbsp;upokojilo mě.</span></p>
          <p class="chunk" data-nb-ref-number="678" data-nb-words="110" data-nb-chars="652"><span class="idea" data-nb-ref-number="679" id="idea679" data-nb-words="110" data-nb-chars="652">V&nbsp;posteli jsem ani nezasténal, naopak jsem předstíral pravidelné oddechování spáče. Tak jsem dospěl k&nbsp;dávné myšlence očistit se&nbsp;tím, že&nbsp;se&nbsp;vyzpovídám své ženě, zrovna tak jako když jsem se&nbsp;ji&nbsp;chystal podvést s&nbsp;Carlou. Jenže tentokrát byla taková zpověď velice těžká, a&nbsp;to ne&nbsp;kvůli závažnosti mé&nbsp;viny, ale kvůli komplikacím, které z&nbsp;ní vyplývaly. Před soudcem, jako byla moje žena, bych byl musel uvést polehčující okolnosti, a&nbsp;ty by&nbsp;byly pochopitelné, jen kdybych jí&nbsp;mohl povědět, s&nbsp;jakou nečekanou prudkostí skončil můj poměr s&nbsp;Carlou. Potom bych se&nbsp;však musel přiznat i&nbsp;k&nbsp;této dávné nevěře. Byla čistší než ta&nbsp;další, ale pro ženu urážlivější, kdo ví?</span></p>
          <p class="chunk" data-nb-ref-number="679" data-nb-words="102" data-nb-chars="602"><span class="idea" data-nb-ref-number="680" id="idea680" data-nb-words="102" data-nb-chars="602">Čím víc jsem zkoumal své nitro, tím rozumnější byla předsevzetí, k&nbsp;nimž jsem dospíval. Napadlo mi, že&nbsp;bych se&nbsp;opakování takových poklesků vyhnul, kdybych co&nbsp;nejdřív navázal další takový poměr, jako byl ten, o&nbsp;který jsem přišel a&nbsp;který zřejmě potřebuju. Ale nová žena mě&nbsp;taky děsila. Na&nbsp;mne a&nbsp;na moji malou rodinu by&nbsp;číhalo tisíc nebezpečí. Jiná Carla na&nbsp;světě neexistovala a&nbsp;já ji&nbsp;oplakával přehořkými slzami, ji, tu&nbsp;sladkou, tu&nbsp;hodnou, co&nbsp;se&nbsp;dokonce snažila milovat ženu, kterou jsem miloval, a&nbsp;přitom ztroskotala jen proto, že&nbsp;jsem před ni&nbsp;postavil jinou ženu, a&nbsp;to ženu, kterou jsem vůbec nemiloval!</span></p>
          <hr>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="680" data-nb-words="4" data-nb-chars="22"><span class="idea" data-nb-ref-number="681" id="idea681" data-nb-words="4" data-nb-chars="22"><p>Pokaždé. <em>Pozn. red.</em> <a href="#fnref:1" class="footnote-backref" role="doc-backlink">↩︎</a></p></span></li>
            <li id="fn:2" role="doc-endnote" class="chunk" data-nb-ref-number="681" data-nb-words="5" data-nb-chars="33"><span class="idea" data-nb-ref-number="682" id="idea682" data-nb-words="5" data-nb-chars="33"><p>Peníze („tvrďáky“). <em>Pozn. red.</em> <a href="#fnref:2" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./vedomi_a_svedomi_zena_cosiniho_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>